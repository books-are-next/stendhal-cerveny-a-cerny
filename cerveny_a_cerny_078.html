<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="42.">
    <meta name="apple-mobile-web-app-capable" content="yes">
    <title>42. • Červený a černý</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./cerveny_a_cerny_077.html">
    <link rel="next" href="./cerveny_a_cerny_079.html">
    <meta name="nb-order" content="74">
    <link rel="self" href="cerveny_a_cerny_078.html">
    <meta name="nb-identifier" content="stendhal-cerveny-a-cerny-e7b5669">
    <meta name="nb-role" content="chapter">
  </head>
  <body data-nb-words="1518" data-nb-chars="9116" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cerveny_a_cerny_077.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="0">
          <ol start="42"><span class="idea" data-nb-ref-number="1" id="idea1" data-nb-words="1" data-nb-chars="0"><li></li></span></ol>
        </h1>
        <p class="chunk" data-nb-ref-number="2" data-nb-words="101" data-nb-chars="570"><span class="idea" data-nb-ref-number="2" id="idea2" data-nb-words="101" data-nb-chars="570">Když Juliána odvedli zpět do&nbsp;vězení, zavřeli ho&nbsp;do&nbsp;místnosti určené pro vězně odsouzené k&nbsp;smrti. On, jenž si&nbsp;obyčejně všímal i&nbsp;nejnepatrnějších okolností, si&nbsp;nevšiml, že&nbsp;ho&nbsp;nevedou zpět do&nbsp;jeho věže. Myslil na&nbsp;to, co&nbsp;by&nbsp;řekl paní de&nbsp;Rênal, kdyby před svou poslední hodinkou měl to&nbsp;štěstí, že&nbsp;by&nbsp;ji&nbsp;ještě uviděl. Představoval si, že&nbsp;by&nbsp;ho&nbsp;nenechala mluvit, a&nbsp;proto jí&nbsp;chtěl hned prvními slovy vylíčit, jak svého zločinu lituje. „Ale jak bych ji&nbsp;po&nbsp;tom, co&nbsp;jsem udělal, mohl přesvědčit, že&nbsp;miluji jedině ji? Vždyť jsem ji&nbsp;chtěl zabít ze&nbsp;ctižádosti nebo z&nbsp;lásky k&nbsp;Matyldě.“</span></p>
        <p class="chunk" data-nb-ref-number="3" data-nb-words="28" data-nb-chars="159"><span class="idea" data-nb-ref-number="3" id="idea3" data-nb-words="28" data-nb-chars="159">Když si&nbsp;lehl do&nbsp;lůžka, ucítil, že&nbsp;má&nbsp;prostěradlo z&nbsp;hrubého plátna. Konečně pochopil. „Ach! Vždyť jsem ve&nbsp;vězení!“ řekl si. „Jsem odsouzen k&nbsp;smrti. A&nbsp;to&nbsp;právem…</span></p>
        <p class="chunk" data-nb-ref-number="4" data-nb-words="36" data-nb-chars="237"><span class="idea" data-nb-ref-number="4" id="idea4" data-nb-words="36" data-nb-chars="237">Hrabě Altamira mi&nbsp;vypravoval, že&nbsp;Danton den před smrtí řekl svým hřmotným hlasem: ‚To je&nbsp;zvláštní! Sloveso gilotinovat se&nbsp;nedá časovat ve&nbsp;všech časech; lze říci: budu gilotinován, budeš gilotinován, ale nelze říci: byl jsem gilotinován.‘</span></p>
        <p class="chunk" data-nb-ref-number="5" data-nb-words="63" data-nb-chars="382"><span class="idea" data-nb-ref-number="5" id="idea5" data-nb-words="63" data-nb-chars="382">Proč ne,“ pokračoval Julián, „je-li posmrtný život?… Na&nbsp;mou věru, najdu-li tam křesťanského Boha, jsem ztracen. Je&nbsp;to&nbsp;despota a&nbsp;jako takový má&nbsp;plno myšlenek na&nbsp;pomstu; jeho bible mluví jen o&nbsp;krutých trestech. Nikdy jsem ho&nbsp;nemiloval; nechtěl jsem ani nikdy věřit, že&nbsp;by&nbsp;ho&nbsp;někdo mohl upřímně milovat. Je&nbsp;nemilosrdný (přitom si&nbsp;vzpomněl na&nbsp;několik míst z&nbsp;bible.) Potrestá mě&nbsp;strašně…</span></p>
        <p class="chunk" data-nb-ref-number="6" data-nb-words="15" data-nb-chars="96"><span class="idea" data-nb-ref-number="6" id="idea6" data-nb-words="15" data-nb-chars="96">Ale najdu-li Boha Fénelonova! Snad mi&nbsp;řekne: Bude ti&nbsp;mnoho odpuštěno, protože jsi mnoho miloval…</span></p>
        <p class="chunk" data-nb-ref-number="7" data-nb-words="34" data-nb-chars="187"><span class="idea" data-nb-ref-number="7" id="idea7" data-nb-words="34" data-nb-chars="187">Miloval jsem opravdu mnoho? Ach, miloval jsem paní de&nbsp;Rênal, ale zachoval jsem se&nbsp;k&nbsp;ní&nbsp;hanebně. Jako všude jinde i&nbsp;zde jsem opustil prosté a&nbsp;skromné přednosti pro to, co&nbsp;mělo skvělý lesk…</span></p>
        <p class="chunk" data-nb-ref-number="8" data-nb-words="72" data-nb-chars="432"><span class="idea" data-nb-ref-number="8" id="idea8" data-nb-words="72" data-nb-chars="432">Čímpak bych se&nbsp;byl asi stal!… Husarským plukovníkem, kdyby vypukla válka; vyslaneckým tajemníkem v&nbsp;době míru; později vyslancem, neboť bych se&nbsp;byl brzy ve&nbsp;svém povolání vyznal…; a&nbsp;i&nbsp;kdybych byl hlupák, byl by&nbsp;se&nbsp;musel zeť markýze de&nbsp;la&nbsp;Mole bát nějakého soupeřství? Všechny přehmaty by&nbsp;mi&nbsp;byly promíjeny nebo by&nbsp;byly dokonce pokládány za&nbsp;zásluhy. Byl bych se&nbsp;stal vynikajícím mužem a&nbsp;získal vysoké postavení ve&nbsp;Vídni nebo v&nbsp;Londýně…</span></p>
        <p class="chunk" data-nb-ref-number="9" data-nb-words="8" data-nb-chars="46"><span class="idea" data-nb-ref-number="9" id="idea9" data-nb-words="8" data-nb-chars="46">Zadržte, pane Soreli, za&nbsp;tři dny budete sťat!“</span></p>
        <p class="chunk" data-nb-ref-number="10" data-nb-words="24" data-nb-chars="147"><span class="idea" data-nb-ref-number="10" id="idea10" data-nb-words="24" data-nb-chars="147">Julián se&nbsp;svému vtipu srdečně zasmál. „Opravdu, člověk má&nbsp;v&nbsp;sobě dvě bytosti,“ pomyslil si. „Jak bych byl jinak připadl na&nbsp;tuto zlomyslnou námitku?</span></p>
        <p class="chunk" data-nb-ref-number="11" data-nb-words="41" data-nb-chars="231"><span class="idea" data-nb-ref-number="11" id="idea11" data-nb-words="41" data-nb-chars="231">Tedy budiž, příteli, ano, za&nbsp;tři dny budu sťat,“ odpověděl hlasu, který jej přerušil. „Pan de&nbsp;Cholin si&nbsp;najme okno na&nbsp;polovic s&nbsp;abbé Maslonem. Rád bych jen věděl, kdo koho z&nbsp;těch dvou ctihodných osobností okrade na&nbsp;ceně toho okna?“</span></p>
        <p class="chunk" data-nb-ref-number="12" data-nb-words="8" data-nb-chars="52"><span class="idea" data-nb-ref-number="12" id="idea12" data-nb-words="8" data-nb-chars="52">Vzpomněl si&nbsp;na&nbsp;toto místo z&nbsp;Rotrouova Václava**_:_**</span></p>
        <p class="chunk" data-nb-ref-number="13" data-nb-words="1" data-nb-chars="9"><span class="idea" data-nb-ref-number="13" id="idea13" data-nb-words="1" data-nb-chars="9">LADISLAV:</span></p>
        <p class="chunk" data-nb-ref-number="14" data-nb-words="5" data-nb-chars="27"><span class="idea" data-nb-ref-number="14" id="idea14" data-nb-words="5" data-nb-chars="27"><em>… Má&nbsp;duše přichystána jest.</em></span></p>
        <p class="chunk" data-nb-ref-number="15" data-nb-words="3" data-nb-chars="22"><span class="idea" data-nb-ref-number="15" id="idea15" data-nb-words="3" data-nb-chars="22">KRÁL, otec Ladislavův:</span></p>
        <p class="chunk" data-nb-ref-number="16" data-nb-words="6" data-nb-chars="35"><span class="idea" data-nb-ref-number="16" id="idea16" data-nb-words="6" data-nb-chars="35"><em>Též popraviště. Hlavu svou tam nes.</em></span></p>
        <p class="chunk" data-nb-ref-number="17" data-nb-words="12" data-nb-chars="77"><span class="idea" data-nb-ref-number="17" id="idea17" data-nb-words="12" data-nb-chars="77">„Dobrá odpověď!“ pomyslil si&nbsp;a&nbsp;usnul. Ráno ho&nbsp;někdo probudil prudkým objetím.</span></p>
        <p class="chunk" data-nb-ref-number="18" data-nb-words="15" data-nb-chars="89"><span class="idea" data-nb-ref-number="18" id="idea18" data-nb-words="15" data-nb-chars="89">„Jakže, už!“ řekl Julián, otvíraje poděšeně oči. Domníval se, že&nbsp;je&nbsp;již v&nbsp;rukou katových.</span></p>
        <p class="chunk" data-nb-ref-number="19" data-nb-words="25" data-nb-chars="177"><span class="idea" data-nb-ref-number="19" id="idea19" data-nb-words="25" data-nb-chars="177">Byla to&nbsp;Matylda. Naštěstí to&nbsp;nepochopila. Tato jistota mu&nbsp;vrátila chladnokrevnost. Matylda mu&nbsp;připadala změněná jako po&nbsp;šesti měsících nemoci; byla skutečně změněna k&nbsp;nepoznání.</span></p>
        <p class="chunk" data-nb-ref-number="20" data-nb-words="13" data-nb-chars="85"><span class="idea" data-nb-ref-number="20" id="idea20" data-nb-words="13" data-nb-chars="85">„Ten nestoudný Frilair mě&nbsp;zradil,“ řekla mu&nbsp;lomíc rukama. Vztekem nemohla ani plakat.</span></p>
        <p class="chunk" data-nb-ref-number="21" data-nb-words="29" data-nb-chars="169"><span class="idea" data-nb-ref-number="21" id="idea21" data-nb-words="29" data-nb-chars="169">„Nevypadal jsem včera krásně, když jsem se&nbsp;ujal slova?“ odpověděl Julián. „Mluvil jsem spatra, a&nbsp;to&nbsp;poprvé v&nbsp;životě! Je&nbsp;ovšem důvod k&nbsp;obavám, že&nbsp;to&nbsp;bylo také naposledy.“</span></p>
        <p class="chunk" data-nb-ref-number="22" data-nb-words="45" data-nb-chars="299"><span class="idea" data-nb-ref-number="22" id="idea22" data-nb-words="45" data-nb-chars="299">V&nbsp;tu&nbsp;chvíli Julián rozehrával všechny tóniny Matyldiny povahy s&nbsp;chladnokrevností virtuóza hrajícího na&nbsp;klavír. „Nemám sice výhody, jež poskytuje urozený původ,“ pokračoval, „ale velká duše Matyldina povznesla svého milence až&nbsp;k&nbsp;sobě. Myslíte, že&nbsp;se&nbsp;Bonifác de&nbsp;la&nbsp;Mole choval před svými soudci lépe?“</span></p>
        <p class="chunk" data-nb-ref-number="23" data-nb-words="30" data-nb-chars="176"><span class="idea" data-nb-ref-number="23" id="idea23" data-nb-words="30" data-nb-chars="176">Matylda byla onoho dne tak přirozeně něžná jako chudé děvče z&nbsp;podkroví; ale nepodařilo se&nbsp;jí&nbsp;dostat z&nbsp;něho prostší slova. Oplácel jí&nbsp;nevědomky muka, jež mu&nbsp;tak často způsobila.</span></p>
        <p class="chunk" data-nb-ref-number="24" data-nb-words="77" data-nb-chars="474"><span class="idea" data-nb-ref-number="24" id="idea24" data-nb-words="77" data-nb-chars="474">„Neví se, kde jsou prameny Nilu,“ řekl si&nbsp;Julián, „lidskému zraku nebylo dovoleno vidět krále řek ve&nbsp;stavu pouhého potůčku: žádné lidské oko nesmí také vidět Juliána jako slabocha, a&nbsp;to&nbsp;předně proto, že&nbsp;slabý není. Jenom srdce mám velmi citlivé. Nejobyčejnější slovo, je-li vysloveno s&nbsp;pravým přízvukem, může mi&nbsp;rozechvět hlas nebo mě&nbsp;dokonce rozplakat. Kolikrát mnou bezcitní lidé pro tuto slabost pohrdali! Domnívali se, že&nbsp;prosím o&nbsp;milost. To&nbsp;si&nbsp;o&nbsp;mně nikdo nesmí myslit.</span></p>
        <p class="chunk" data-nb-ref-number="25" data-nb-words="38" data-nb-chars="240"><span class="idea" data-nb-ref-number="25" id="idea25" data-nb-words="38" data-nb-chars="240">Vypráví se, že&nbsp;Dantona před popravištěm dojala vzpomínka na&nbsp;jeho ženu; a&nbsp;Danton dal sílu celému národu větroplachů a&nbsp;zadržel nepřítele před Paříží… Pouze já&nbsp;sám vím, co&nbsp;bych byl mohl vykonat… Pro ostatní jsem nanejvýš neznámá možnost**_._**</span></p>
        <p class="chunk" data-nb-ref-number="26" data-nb-words="172" data-nb-chars="1013"><span class="idea" data-nb-ref-number="26" id="idea26" data-nb-words="172" data-nb-chars="1013">Kdyby místo Matyldy byla zde v&nbsp;mé&nbsp;cele paní de&nbsp;Rênal, kdoví, zda bych mohl za&nbsp;sebe ručit? Zoufalství a&nbsp;lítost byly by&nbsp;takovými Valenody a&nbsp;všemi těmi místními patriciji pokládány za&nbsp;strach před smrtí; ti&nbsp;slaboši, jež jejich finanční postavení povznáší nad každé pokušení, jsou tak pyšní! ‚Hleďte,‘ řekli by&nbsp;pánové de&nbsp;Noiroud a&nbsp;de&nbsp;Cholin, kteří mě&nbsp;právě odsoudili k&nbsp;smrti, ‚co to&nbsp;znamená narodit se&nbsp;jako syn tesaře!‘ Člověk si&nbsp;může osvojit všechno, učenost, obratnost, jenom ne&nbsp;statečnost… statečnosti se&nbsp;není možno naučit. Ani s&nbsp;mou ubohou Matyldou, která nyní pláče, či&nbsp;spíše která již nemůže plakat,“ řekl, pohlédl jí&nbsp;do&nbsp;zarudlých očí… a&nbsp;sevřel ji&nbsp;do&nbsp;náručí. Při pohledu na&nbsp;její upřímnou bolest zapomněl na&nbsp;své rozumování… „Plakala možná celou noc,“ řekl si, „ale jak se&nbsp;jednoho dne při vzpomínce na&nbsp;to&nbsp;bude stydět! Bude si&nbsp;vyčítat, že&nbsp;se&nbsp;dala v&nbsp;útlém mládí svést vulgárními názory plebejce… Croisenois je&nbsp;dosti slabý, vezme si&nbsp;ji&nbsp;za&nbsp;ženu. A&nbsp;na&nbsp;mou věru, udělá dobře. Matylda mu&nbsp;dopomůže k&nbsp;vynikajícímu postavení</span></p>
        <p class="chunk" data-nb-ref-number="27" data-nb-words="8" data-nb-chars="53"><span class="idea" data-nb-ref-number="27" id="idea27" data-nb-words="8" data-nb-chars="53"><em>právem, jež neústupný duch, nezměrný v&nbsp;plánech svých,</em></span></p>
        <p class="chunk" data-nb-ref-number="28" data-nb-words="7" data-nb-chars="46"><span class="idea" data-nb-ref-number="28" id="idea28" data-nb-words="7" data-nb-chars="46"><em>vždy má&nbsp;nad hrubým duchem všedních smrtelníků.</em></span></p>
        <p class="chunk" data-nb-ref-number="29" data-nb-words="29" data-nb-chars="152"><span class="idea" data-nb-ref-number="29" id="idea29" data-nb-words="29" data-nb-chars="152">Hleďme, to&nbsp;je&nbsp;zajímavé: od&nbsp;té&nbsp;doby, co&nbsp;vím, že&nbsp;musím zemřít, vracejí se&nbsp;mi&nbsp;na&nbsp;mysl všechny verše, jež jsem kdy znal nazpaměť. Je&nbsp;to&nbsp;asi znamení úpadku…“</span></p>
        <p class="chunk" data-nb-ref-number="30" data-nb-words="35" data-nb-chars="233"><span class="idea" data-nb-ref-number="30" id="idea30" data-nb-words="35" data-nb-chars="233">Matylda mu&nbsp;opakovala nezvučným hlasem: „Je tam, ve&nbsp;vedlejší místnosti.“ Konečně věnoval jejím slovům pozornost. „Hlas má&nbsp;zesláblý,“ myslil si, „ale v&nbsp;jeho přízvuku je&nbsp;ještě celá její pánovitá povaha. Mluví tiše, aby se&nbsp;nerozzlobila.“</span></p>
        <p class="chunk" data-nb-ref-number="31" data-nb-words="7" data-nb-chars="34"><span class="idea" data-nb-ref-number="31" id="idea31" data-nb-words="7" data-nb-chars="34">„Kdo je&nbsp;tam?“ zeptal se&nbsp;jí&nbsp;vlídně.</span></p>
        <p class="chunk" data-nb-ref-number="32" data-nb-words="6" data-nb-chars="42"><span class="idea" data-nb-ref-number="32" id="idea32" data-nb-words="6" data-nb-chars="42">„Obhájce, chce vám dát podepsat odvolání.“</span></p>
        <p class="chunk" data-nb-ref-number="33" data-nb-words="2" data-nb-chars="19"><span class="idea" data-nb-ref-number="33" id="idea33" data-nb-words="2" data-nb-chars="19">„Nepodám odvolání.“</span></p>
        <p class="chunk" data-nb-ref-number="34" data-nb-words="17" data-nb-chars="96"><span class="idea" data-nb-ref-number="34" id="idea34" data-nb-words="17" data-nb-chars="96">„Jak to, vy&nbsp;se&nbsp;neodvoláte?“ zvolala a&nbsp;povstala s&nbsp;očima planoucíma hněvem, „a smím se&nbsp;ptát proč?“</span></p>
        <p class="chunk" data-nb-ref-number="35" data-nb-words="56" data-nb-chars="309"><span class="idea" data-nb-ref-number="35" id="idea35" data-nb-words="56" data-nb-chars="309">„Poněvadž se&nbsp;v&nbsp;tuto chvíli cítím dost statečný, abych zemřel a&nbsp;neposkytl mnoho důvodů k&nbsp;výsměchu. Kdo mi&nbsp;ručí za&nbsp;to, že&nbsp;budu za&nbsp;dva měsíce, po&nbsp;dlouhém pobytu v&nbsp;tomto vlhkém vězení, ještě tak statečný? Vidím už&nbsp;v&nbsp;duchu, jak přicházejí ke&nbsp;mně kněží, otec… Nic na&nbsp;světě by&nbsp;mi&nbsp;nebylo tak nepříjemné. Chci zemřít.“</span></p>
        <p class="chunk" data-nb-ref-number="36" data-nb-words="63" data-nb-chars="395"><span class="idea" data-nb-ref-number="36" id="idea36" data-nb-words="63" data-nb-chars="395">Tento nenadálý odpor probudil opět v&nbsp;Matyldě všechnu její hrdost. Nemohla abbého de&nbsp;Frilair navštívit před otevřením cel besançonského vězení; Julián se&nbsp;tedy stal první obětí její zlosti. Zbožňovala ho&nbsp;a&nbsp;v&nbsp;tom, jak po&nbsp;celou čtvrthodinu proklínala jeho povahu a&nbsp;litovala, že&nbsp;ho&nbsp;milovala, poznával opět tu&nbsp;hrdou bytost, která ho&nbsp;kdysi v&nbsp;knihovně markýze de&nbsp;la&nbsp;Mole zahrnula tak palčivými urážkami.</span></p>
        <p class="chunk" data-nb-ref-number="37" data-nb-words="10" data-nb-chars="54"><span class="idea" data-nb-ref-number="37" id="idea37" data-nb-words="10" data-nb-chars="54">„Měla ses ke&nbsp;slávě svého rodu narodit mužem!“ řekl jí.</span></p>
        <p class="chunk" data-nb-ref-number="38" data-nb-words="51" data-nb-chars="323"><span class="idea" data-nb-ref-number="38" id="idea38" data-nb-words="51" data-nb-chars="323">„Ale co&nbsp;se&nbsp;mne týká,“ myslil si, „byl bych věru hlupák, abych žil ještě dva měsíce v&nbsp;této odporné kobce, vystaven sprostotám a&nbsp;urážkám patricijské kliky<a href="./resources/undefined">[25]</a>, a&nbsp;jako jedinou útěchu abych měl výčitky této šílené ženy… Nuže, pozítří ráno se&nbsp;utkám s&nbsp;člověkem, který je&nbsp;proslulý svou chladnokrevností a&nbsp;podivuhodnou obratností…“</span></p>
        <p class="chunk" data-nb-ref-number="39" data-nb-words="9" data-nb-chars="74"><span class="idea" data-nb-ref-number="39" id="idea39" data-nb-words="9" data-nb-chars="74">„Opravdu podivuhodnou,“ zašeptal mefistovský hlas, „ten se&nbsp;nikdy nechybí.“</span></p>
        <p class="chunk" data-nb-ref-number="40" data-nb-words="15" data-nb-chars="105"><span class="idea" data-nb-ref-number="40" id="idea40" data-nb-words="15" data-nb-chars="105">„Nuže, budiž! (Matylda rozvíjela dále svou výmluvnost.) Ke&nbsp;všem čertům, ne!“ řekl si. „Nepodám odvolání.“</span></p>
        <p class="chunk" data-nb-ref-number="41" data-nb-words="64" data-nb-chars="341"><span class="idea" data-nb-ref-number="41" id="idea41" data-nb-words="64" data-nb-chars="341">Po&nbsp;tomto rozhodnutí se&nbsp;opět oddal snění… „V šest hodin při obchůzce donese listonoš jako obyčejně noviny; v&nbsp;osm hodin, až&nbsp;je&nbsp;pan de&nbsp;Rênal přečte, vejde Elisa po&nbsp;špičkách do&nbsp;pokoje a&nbsp;položí jí&nbsp;je&nbsp;na&nbsp;postel. Brzy nato se&nbsp;probudí: náhle při čtení zbledne; její pěkná ruka se&nbsp;bude chvět; bude číst až&nbsp;ke&nbsp;slovům… V&nbsp;deset hodin a&nbsp;pět minut skonal.</span></p>
        <p class="chunk" data-nb-ref-number="42" data-nb-words="32" data-nb-chars="178"><span class="idea" data-nb-ref-number="42" id="idea42" data-nb-words="32" data-nb-chars="178">Bude hořce plakat, znám ji. Na&nbsp;vše zapomene, i&nbsp;na&nbsp;to, že&nbsp;jsem ji&nbsp;chtěl zavraždit. A&nbsp;žena, jíž jsem chtěl vzít život, bude jediným člověkem, který bude mou smrt upřímně oplakávat…</span></p>
        <p class="chunk" data-nb-ref-number="43" data-nb-words="72" data-nb-chars="452"><span class="idea" data-nb-ref-number="43" id="idea43" data-nb-words="72" data-nb-chars="452">Ach! Jaký je&nbsp;to&nbsp;protiklad!“ pomyslil si&nbsp;a&nbsp;celou čtvrthodinu, co&nbsp;trval výstup, který mu&nbsp;dělala Matylda, myslil jen na&nbsp;paní de&nbsp;Rênal. Ačkoliv občas Matyldě na&nbsp;její slova odpovídal, nemohl se&nbsp;proti své vůli odpoutat od&nbsp;vzpomínek na&nbsp;ložnici ve&nbsp;Verrières. Viděl besançonské noviny na&nbsp;prošívané pokrývce z&nbsp;oranžového hedvábí. Viděl, jak bílou rukou křečovitě svírá časopis; viděl, jak paní de&nbsp;Rênal pláče… sledoval každou slzu stékající po&nbsp;její krásné tváři.</span></p>
        <p class="chunk" data-nb-ref-number="44" data-nb-words="26" data-nb-chars="164"><span class="idea" data-nb-ref-number="44" id="idea44" data-nb-words="26" data-nb-chars="164">Když slečna de&nbsp;la&nbsp;Mole nemohla od&nbsp;Juliána ničeho dosáhnout, zavolala advokáta. Naštěstí to&nbsp;byl bývalý setník italské armády z&nbsp;roku 1796 a&nbsp;býval přítelem Manuelovým.</span></p>
        <p class="chunk" data-nb-ref-number="45" data-nb-words="24" data-nb-chars="150"><span class="idea" data-nb-ref-number="45" id="idea45" data-nb-words="24" data-nb-chars="150">Z&nbsp;formálních důvodů se&nbsp;snažil odsouzeného přimět, aby své rozhodnutí odvolal. Julián se&nbsp;chtěl k&nbsp;němu chovat uctivě, a&nbsp;proto mu&nbsp;vyložil své stanovisko.</span></p>
        <p class="chunk" data-nb-ref-number="46" data-nb-words="54" data-nb-chars="300"><span class="idea" data-nb-ref-number="46" id="idea46" data-nb-words="54" data-nb-chars="300">„Na mou věru, chápu vaše důvody,“ řekl mu&nbsp;nakonec obhájce, pan Felix Vaneau. „Ale máte plné tři dny času na&nbsp;odvolání a&nbsp;je&nbsp;mou povinností chodit sem každý den. Kdyby se&nbsp;za&nbsp;dva měsíce pod vězením otevřela sopka, byl byste zachráněn. Můžete do&nbsp;té&nbsp;doby zemřít nějakou nemocí,“ řekl a&nbsp;díval se&nbsp;na&nbsp;Juliána.</span></p>
        <p class="chunk" data-nb-ref-number="47" data-nb-words="14" data-nb-chars="78"><span class="idea" data-nb-ref-number="47" id="idea47" data-nb-words="14" data-nb-chars="78">Julián mu&nbsp;stiskl ruku. – „Děkuji vám, jste dobrý člověk. Budu o&nbsp;tom uvažovat.“</span></p>
        <p class="chunk" data-nb-ref-number="48" data-nb-words="15" data-nb-chars="87"><span class="idea" data-nb-ref-number="48" id="idea48" data-nb-words="15" data-nb-chars="87">A&nbsp;když Matylda s&nbsp;advokátem odešla, cítil mnohem větší přátelství k&nbsp;advokátovi než k&nbsp;ní.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cerveny_a_cerny_079.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>