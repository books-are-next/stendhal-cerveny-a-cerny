---
title: |-
  31.
  Síla strachu
contentType: prose
---

_To je tedy ten zázrak vaší civilizace! Z lásky jste učinili obyčejnou obchodní záležitost._

— BARNAVE

Julián pospíšil do lóže paní de la Mole. Jeho oči se setkaly nejprve se zaslzenýma očima Matyldinýma; plakala docela bez ostychu. V lóži byli pouze lidé, na nichž jí nezáleželo: přítelkyně, která jim lóži půjčila, a několik známých pánů. Matylda položila ruku na ruku Juliánovu; zdálo se, že vůbec zapomněla na to, že je s matkou. Dusíc se skoro slzami, řekla mu jediné slovo: „Záruka.“

„Nesmím s ní mluvit,“ řekl si Julián. Byl sám velmi dojat a zakrýval si oči rukama. Předstíral, že ho lustr v třetím pořadí oslňuje. „Promluvím-li, pozná, jak jsem dojat, zvuk hlasu mě prozradí. Mohu tím vše ještě ztratit.“

Jeho vnitřní boje byly nyní bolestnější než ráno: jeho duše měla dosti času, aby zneklidněla. Bál se, že u Matyldy zvítězí ješitnost. Byl zpit láskou a rozkoší, ale umínil si, že s ní nepromluví.

To je podle mého názoru jeden z nejkrásnějších rysů jeho povahy; člověk, který je schopen tak se ovládat, může dospět daleko, si fata sinant.[_**\[23\]**_](./resources/undefined)

Slečna de la Mole naléhala, aby s nimi Julián jel domů. Naštěstí silně pršelo. Ale markýza mu nabídla místo naproti sobě a stále s ním hovořila, takže nemohl s její dcerou promluvit ani slova. Člověk by si byl mohl myslit, že se markýza starala o Juliánovo štěstí. Když se přestal bát, že svým přílišným pohnutím vše zkazí, poddal se úplně svému vzrušení.

Mám se odvážit říci, že po návratu do pokoje se Julián vrhl na kolena a pokryl polibky milostné dopisy, které mu dal kníže Korazov?

„Velký muži, jak jsem ti vděčen!“ zvolal blouznivě. Ponenáhlu se uklidňoval. Přirovnával se ke generálu, který právě napolo vyhrál velkou bitvu. „Dosáhl jsem jistě nesmírného úspěchu,“ řekl si. „Ale co bude zítra? Jediný okamžik může vše pokazit.“

Otevřel s nadšením Paměti_,_ které Napoleon diktoval na Svaté Heleně, a dobré dvě hodiny se je snažil číst. Ale četl jen očima; přesto však se dále nutil do čtení. Za té podivné četby jeho hlava a srdce, jež se povznesly k tomu, co je na světě nejvyššího, pracovaly proti jeho vůli. „Její srdce je docela jiné než srdce paní de Rénal,“ řekl si; ale dále nedomyslil.

„MUSÍM JI UDRŽOVAT VE STRACHU,“ zvolal náhle a odhodil knihu daleko od sebe. „Nepřítel se mi podrobí jenom tehdy, budu-li mu nahánět strach. Pak se neodváží mnou pohrdat.“

Procházel se po pokojíčku opojen radostí. Jeho štěstí mělo ve skutečnosti původ víc v pýše než v lásce.

„Musím ji udržovat ve strachu!“ opakoval si hrdě. Měl vskutku příčinu být hrdý. „Paní de Rénal i v nejšťastnějších okamžicích pochybovala, že se moje láska vyrovná její. Zde musím zkrotit démona, musím tedy krotit.“

Věděl dobře, že Matylda bude druhého dne ráno už v osm hodin v knihovně; objevil se tam však až v devět. Hořel láskou, ale hlava ovládala srdce. Skoro každou minutu si opakoval: „Musím ji stále udržovat v nejistotě, zda ji miluji. Skvělé společenské postavení a  lichocení každého, kdo s ní mluví, jí dodávají příliš velké sebevědomí.“

Seděla na pohovce bledá a klidná, ale nebyla zřejmě schopna jediného pohybu. Podala mu ruku:

„Příteli, urazila jsem tě, to je pravda; můžeš se na mne hněvat?“

Julián nečekal tak prostá slova. Byl by se málem prozradil. „Chcete záruku, příteli,“ dodala po delším mlčení, během něhož doufala, že je Julián přeruší. „Jste v právu. Uneste mě, jeďme do Londýna… Budu navždy zničena, zneuctěna…“ Měla ještě tolik odvahy, aby vyprostila svou ruku z ruky Juliánovy a zakryla si jí tvář. Všechny city zdrženlivosti a dívčí cudnosti se vrátily opět do té duše… „Tak tedy připravte mě o čest,“ řekla konečně s povzdechem. „To je záruka.“

„Včera jsem byl šťasten, poněvadž jsem dokázal být sám k sobě přísný,“ pomyslil si Julián. Po krátké chvíli mlčení se ovládl tak, že mohl chladně odpovědět:

„A pojedeme-li do Londýna a budete-li, abych užil vašeho výrazu, zneuctěna, kdo mi zaručí, že mě budete milovat, že vás má přítomnost v poštovním voze nebude obtěžovat? Nejsem nelidský; kdybych vás připravil o vaši dobrou pověst, bude to pro mne jenom nové neštěstí. Překážkou není zde vaše společenské postavení, naneštěstí je to vaše povaha. Můžete se sama sobě zaručit, že mě budete týden milovat?“

(„Ach, ať mě miluje týden, jenom týden,“ řekl si tiše Julián, „a umřu štěstím! Co mi sejde na budoucnosti, co mi sejde na životě? A to božské štěstí může začít v tomto okamžiku, budu-li chtít. Závisí to pouze na mně!“)

Matylda viděla, že se zamyslil. „Jsem vás tedy docela nehodna,“ řekla a vzala ho za ruku.

Julián ji objal, ale železná ruka povinnosti mu hned sevřela srdce. „Uvidí-li, jak ji zbožňuji, ztratím ji.“ A ještě než se vyprostil z jejího náručí, tvářil se opět důstojně, jak se na muže sluší.

Toho dne i dny následující dovedl své velké štěstí utajit. Byly chvíle, kdy si odpíral i radost sevřít ji v náručí.

Jindy opět zvítězilo blouznivé štěstí nad výstrahami rozumu. Často stával v zahradě u zarostlé besídky, u níž byl ukryt žebřík, díval se zdaleka do okna Matyldina pokoje a plakal nad její nestálostí. Vedle stál vysoký dub a jeho kmen ho skrýval před nepovolanými zraky.

Když procházel s Matyldou tímto místem, které mu živě připomínalo jeho nejnešťastnější chvíle, podlehl kontrastu mezi minulým zoufalstvím a nynější blažeností; do očí mu vyhrkly slzy a přitiskl ruku své přítelkyně ke rtům: „Zde jsem stával,“ vyznával se jí, „a myslil na vás. Zde jsem se díval do okna a čekal celé hodiny na šťastný okamžik, kdy uvidím vaši ruku otvírat okenici…“

Podlehl úplně. Líčil jí s opravdovostí, kterou nelze předstírat, své tehdejší nesmírné zoufalství. Krátké výkřiky svědčily o jeho nynějším štěstí, které učinilo konec těm hrozným mukám.

„Proboha, co dělám,“ vzpamatoval se náhle Julián. „Mohu všechno zkazit.“

Polekal se tak, že se mu zdálo, že v očích slečny de la Mole vidí už méně lásky. Byl to klam; ale Juliánova tvář se náhle změnila a smrtelně zbledla. Jeho oči pozbyly na chvíli své živosti, a zračila-li se v nich dříve nejpravdivější a nejoddanější láska, byl v nich nyní výraz pýchy a špatnosti.

„Co je vám, příteli?“ řekla mu Matylda něžně a starostlivě. „Lhal jsem,“ odpověděl Julián nevlídně, „a k tomu jsem lhal vám. Dělám si z toho výčitky. Ale Bůh přece ví, že si vás příliš vážím, abych vás mohl obelhat. Milujete mě, jste mi oddána, nepotřebuji tedy říkat fráze, abych se vám líbil.“

„Pane Bože, všechno, co jste mi tak vzrušeně v posledních dvou minutách říkal, jsou tedy pouhé fráze?“

„Vyčítám si je velice, drahá přítelkyně. Vymyslil jsem si je kdysi pro ženu, která mě milovala, ale nudila… Je to vada mé povahy, přiznávám se vám k tomu, odpusťte mi.“ Matyldinu tvář zaplavily hořké slzy.

„Jakmile se mě nějaká maličkost nepříjemně dotkne, dostanu se do podivného snění, má hrozná paměť, kterou v tuto chvíli proklínám, mi přijde na pomoc, a já toho zneužiji.“

„Dopustila jsem se tedy nevědomky něčeho, co vzbudilo vaši nelibost?“

„Vzpomněl jsem si právě, že jste šla kdysi kolem tohoto keře. Utrhla jste květ, pan de Luz vám jej vzal a vy jste mu jej nechala. Byl jsem dva kroky od vás.“

„Pan de Luz? To není možné,“ odpověděla Matylda s hrdostí, která jí byla tak přirozená. „To nemám ve zvyku.“

„Vím to jistě,“ odvětil živě Julián.

„Nuže, pak máte pravdu, příteli,“ řekla Matylda a sklopila smutně oči. Věděla určitě, že už mnoho měsíců něco takového panu de Luz nedovolila.

Julián na ni pohlédl s nevýslovnou něžností. „Ne,“ řekl si, „nemiluje mě méně._“_

Večer mu se smíchem vyčítala jeho náklonnost k paní de Fervaques: „Měšťák miluje povýšenku! Myslím, že je to jediný druh srdcí, které můj Julián nedovede pobláznit. Učinila z vás hotového dandyho,“ řekla pohrávajíc si s jeho vlasy.

V době, kdy se domníval, že jím Matylda pohrdá, stal se Julián vskutku jedním z nejlépe se oblékajících pařížských mužů. Ale měl před lidmi toho druhu ještě tu výhodu, že když svou toaletu ukončil, již na ni nemyslil.

Matyldu mrzelo, že Julián nepřestává opisovat Rusovy dopisy a posílat je maršálové.
