---
title: 4\. Palác markýze de la Mole
contentType: prose
---

_Co zde dělá? Snad se mu zde líbí? Či chce se sám zalíbit?_

— RONSARD

Zdálo-li se Juliánovi vše ve vznešeném salónu paláce de la Mole zvláštní, připadal rovněž ten bledý, černě oděný mladý muž velmi podivný všem, kdo ho uznali za hodna pohledu. Paní de la Mole svému muži navrhla, aby ho ve dny, kdy měli pozvány význačnější osobnosti, odesílal s nějakým vzkazem.

„Mám chuť svůj pokus provést až do konce,“ odpověděl markýz. „Abbé Pirard tvrdí, že nejednáme správně, podlamujeme-li sebelásku lidí, kterým dovolujeme žít ve své blízkosti. Člověk se může opřít pouze o to, co je pevné**_._** Tento mladík se nehodí mezi hosty jenom proto, že neznají jeho tvář, jinak je hluchoněmý.“

„Abych se zde vyznal,“ pomyslil si Julián, „musím si zapsat jména a několik slov o povaze osob, které přicházejí do tohoto salónu.“

Na prvním místě si poznamenal jména pěti nebo šesti domácích přátel, kteří si ho pro každý případ nadcházeli, protože se domnívali, že je mu markýz z nějakého rozmaru nakloněn. Byli to víceméně nudní ubožáci, ale nutno říci k chvále těchto lidí, jaké dnes nalézáme v šlechtických salónech, že nebyli stejně trpní ke všem. Mnohý z nich by byl snesl, kdyby s ním markýz špatně nakládal, ale byl by se pobouřil jediným tvrdým slovem paní de la Mole.

V povaze rodiny de la Mole bylo příliš mnoho pýchy a příliš mnoho nudy; byli zvyklí urážet, aby si krátili dlouhou chvíli, a proto nemohli doufat, že budou mít opravdové přátele. Ale mimo deštivé dny a chvíle kruté nudy, jež byly řídké, byli vždy dokonale zdvořilí.

Kdyby bylo těch několik úslužných lidí, kteří prokazovali Juliánovi tak otcovské přátelství, opustilo palác de la Mole, byla by markýza zakusila dlouhé chvíle samoty; a v očích ženy jejího postavení je samota hrozná: je to znak nemilosti**_._**

Markýz činil pro svou ženu vše. Staral se o to, aby její salón byl dostatečně navštěvován, i když ne vždy pairy; někteří z jeho nových kolegů nebyli dosti urození, aby je zval k sobě jako přátele, a nebyli dosti zábavní, aby mohli být přijati v jeho salónu jako podřízení lidé.

Teprve mnohem později prohlédl Julián všechna ta tajemství. Vládní politikou, která v měšťáckých rodinách bývá hlavním předmětem hovoru, zabývají se v domech markýzovy společenské třídy pouze ve chvílích největší tísně.

I v tomto znuděném století je potřeba zábavy ještě tak mocná, že i ve dnech, kdy pořádali večeře, sotvaže markýz odešel ze salónu, rozprchli se všichni ostatní. Pokud se nedělaly vtipy na Boha nebo na kněze, na krále nebo na vlivné lidi, nebo na umělce, kteří byli u dvora oblíbeni, a vůbec na nic, co je uznáváno, pokud se nechválil Béranger nebo opoziční noviny, Voltaire nebo Rousseau, zkrátka někdo, kdo si dovolil mluvit poněkud směleji, a zvláště nemluvilo-li se o politice, pak se mohlo svobodně mluvit o všem.

Proti takovým salónním zákonům nezmůže nic ani sto tisíc franků ročního důchodu, ani nejvyšší řád. Sebemenší původní myšlenka vypadala hrubě. Přes dobrý tón, dokonalou zdvořilost a snahu, aby byli příjemní, bylo ovšem vidět na čele nudu. Mladí lidé, kteří přicházeli z povinnosti a báli se mluvit o něčem, co by prozrazovalo nějakou zapovězenou myšlenku anebo zakázanou četbu, řekli několik vybraných slov o Rossinim a o počasí a pak mlčeli.

Julián poznal, že rozmluvu udržují obyčejně dva vikomti a pět baronů, s nimiž se pan de la Mole seznámil ve vyhnanství. Ti páni měli nejvýše šest až osm tisíc liber důchodu; čtyři z nich odebírali Quotidienne a tři Gazette de France**_._** Jeden z nich přinesl každý den nějakou anekdotu z královského zámku, v níž nešetřil slovem obdivuhodný**_._** Julián si všiml, že má pět řádů, ostatní měli průměrně jenom po třech.

Zato v předsíni bylo deset lokajů v livreji a po celý večer se každé čtvrt hodiny podávala zmrzlina anebo čaj a k půlnoci malá večeře se šampaňským.

To byl důvod, pro který Julián zůstával někdy až do konce; ostatně skoro nechápal, jak je možno vážně poslouchat hovor obvyklý v tomto salónu třpytícím se zlatem. Někdy pozoroval mluvící, aby se přesvědčil, zda se sami neposmívají tomu, co říkají. „Můj de Maistre, kterého umím nazpaměť, vyjádřil to stokrát lépe,“ myslel si, „a ten je přece hodně nudný.“

Julián nebyl jediný, kdo pozoroval tu duševní vyprahlost. Jedni se utěšovali tím, že jedli hodně zmrzliny, druzí tím, že se těšili, jak se po celý zbytek večera budou moci pak chlubit: „Přicházím právě z domu markýze de la Mole, kde jsem slyšel, že Rusko atd…“

Julián se dověděl od jednoho úslužného hosta, že tomu není ještě ani půl roku, co paní de la Mole odměnila více než dvacetiletou vytrvalost ubohého barona Le Bourguignona, který byl od restaurace podprefektem, tím, že ho učinila prefektem.

Ta velká událost znovu posílila horlivost všech těch pánů; jestliže se dříve málokdy na něco hněvali, nehněvali se nyní už vůbec na nic. Zřídka se někdo dopustil přímo nějaké beztaktnosti, ale Julián zaslechl již dvakrát nebo třikrát u stolu krátké rozmluvy mezi markýzem a jeho ženou, které byly kruté pro ty, kdo seděli vedle nich. Ti urození lidé se nikterak netajili upřímným pohrdáním ke všem, jejichž předkové nejezdili v královských kočárech**_._** Julián si všiml, že slovo křižácká výprava je jediné, jež dodává jejich tvářím hluboké vážnosti smíšené s úctou. Obyčejná úcta měla vždy odstín milosti.

V té nádheře a v té nudě se Julián zajímal pouze o pana de la Mole; k svému potěšení slyšel, jak se jednoho dne ohrazuje proti tomu, že přispěl k povýšení ubohého Le Bourguignona. Byla to pouze pozornost k markýze. Julián věděl pravdu od abbé Pirarda.

Jednoho rána, když abbé pracoval s Juliánem v markýzově knihovně na věčném procesu s generálním vikářem de Frilair, zeptal se náhle Julián:

„Pane abbé, je to jedna z mých povinností obědvat denně s paní markýzou, anebo je to laskavost, která se mi prokazuje?“

„Je to neobyčejná čest,“ odpověděl pohoršeně abbé. „Akademik pan N…, který se již patnáct let vytrvale markýze dvoří, nemohl jí dosíci pro svého synovce, pana Tanbeaua.“

„Pro mne je to, pane abbé, nejtrapnější část mého zaměstnání. V semináři jsem se tak nenudil. Vidím, jak všichni zívají, někdy i slečna de la Mole, která je přece jistě zvyklá na roztomilosti domácích přátel. Bojím se vždy, abych neusnul. Prosím, vymozte mi svolení, abych směl obědvat za čtyřicet sou v některém hostinci.“

Abbé si jako pravý povýšenec velmi zakládal na cti, že může sedět u stolu vznešeného pána. Zatímco se snažil Juliánovi objasnit tento pocit, zaslechli lehký šramot a ohlédli se. Julián spatřil slečnu de la Mole, která je poslouchala. Zarděl se. Přišla si pro knihu a všechno vyslechla. Julián u ní poněkud stoupl v ceně. „Ten se nenarodil na kolenou,“ pomyslila si, „jako ten starý abbé. Bože, jak je abbé ošklivý!“

U oběda se Julián neodvážil pohlédnout na slečnu de la Mole, ale ona byla tak laskavá, že ho oslovila. Toho dne čekali mnoho hostí; vyzvala ho, aby zůstal. Pařížské dívky nemilují lidi pokročilejšího věku, obzvláště jsou-li nedbale oblečeni. Julián nepotřeboval mnoho bystrozraku, aby poznal, že kolegové pana Le Bourguignona, kteří zůstali v salónu, mají čest být slečně de la Mole obvyklým terčem vtipů. Toho večera, ať již úmyslně nebo ne, byla ke všem těm nudným lidem krutá.

Slečna de la Mole byla středem malé skupiny, která se skoro každého večera utvořila za ohromnou markýzinou lenoškou. Byli tam markýz Croisenois, hrabě Caylus, vikomt Luz a dva nebo tři mladí důstojníci, přátelé Norberta nebo jeho sestry. Sedávali na dlouhé modré pohovce. U konce pohovky, proti místu, kde sedávala krásná Matylda, seděl vždy Julián mlčky na nízké slaměné židli. Všichni lichotníci mu to skromné místo záviděli. Norbert tam nenápadně udržoval mladého tajemníka svého otce tím, že ho občas oslovoval nebo vyslovil několikrát za večer jeho jméno. Onoho dne se ho zeptala slečna de la Mole, jak vysoký je asi kopec, na němž stojí besançonská citadela. Julián nedovedl říci, je-li vyšší nebo nižší než Montmartre. Často se srdečně zasmál tomu, o čem se v malém kroužku hovořilo; ale cítil, že sám není s to, aby také něco podobného vymyslel. Připadalo mu to jako cizí řeč, jíž sice rozumí, ale kterou by nedovedl mluvit.

Matyldini přátelé toho dne podnikali stále výpady proti lidem, kteří přicházeli do velkého salónu. Domácí přátelé přišli na řadu nejdříve, protože je lépe znali. Je možno si představit, jak pozorně to Julián sledoval; vše ho zajímalo, jak podstata věcí, tak i způsob, jak se o nich vtipkovalo.

„Ach, hleďte, pan Descoulis už nemá paruku,“ pravila Matylda; „patrně se chce dostat k prefektuře geniálností. Proto staví na odiv své lysé čelo, které, jak tvrdí, je plné velkých myšlenek.“

„Ten člověk zná kdekoho,“ začal markýz Croisenois; „navštěvuje také mého strýce kardinála. U každého ze svých přátel dovede řadu let udržovat víru v nějakou svou báchorku a má asi dvě až tři sta přátel. Umí si zachovávat přátelství, k tomu má nadání. Jak vidíte, je již zablácen, byl v té zimě jistě již v sedm hodin ráno u dveří některého ze svých přátel.

Občas se s někým pozlobí a napíše sedm nebo osm dopisů, v nichž dokazuje, že měl pravdu. Potom se smíří a napíše opět sedm nebo osm dopisů plných projevů přátelství. Ale nejlepší na něm je ta upřímnost a otevřenost poctivého člověka, který řekne vše, co má na srdci. A to dělá vždy, když chce někoho poprosit o nějakou službu. Jeden z generálních vikářů mého strýce dovede nádherně vypravovat o životě pana Descoulise od doby restaurace. Přivedu vám ho.“

„Já těm povídačkám nevěřím, to je žárlivost lidí téhož řemesla,“ řekl hrabě Caylus.

„Jméno pana Descoulise vstoupí do dějin,“ pokračoval markýz, „prodělal restauraci s abbém de Pradt, s panem Talleyrandem a s panem Pozzem di Borgo.“

„Ten člověk měl milióny,“ poznamenal Norbert, „a nechápu, proč sem chodí poslouchat otcovy poznámky, které jsou často ohavné! ‚Kolikrát jste zradil své přátele, milý Descoulisi,‘ volal na něho nedávno přes celý stůl.“

„Ale je to pravda, že zradil?“ zeptala se slečna de la Mole. „Kdopak nezradil?“

„Jakže!“ řekl hrabě Caylus Norbertovi, „k vám chodí pan Sainclair, ten pověstný liberál; co ten tu chce, kčertu? Musím jít za ním, musím si s ním promluvit a přimět ho k tomu, aby mi něco řekl; je prý tak duchaplný.“

„Ale jak ho přijme tvá matka?“ pravil pan de Croisenois. „Pan Sainclair má tak výstřední, tak velkodušné a samostatné názory…“

„Podívejte se,“ řekla slečna de la Mole, „tam se ten samostatný člověk uklání až k zemi panu Descoulisovi a podává mu ruku. Myslila jsem skoro, že mu ji políbí.“

„Zdá se, že Descoulis je u vlády lépe zapsán, než si myslíme,“ poznamenal pan de Croisenois.

„Sainclair sem chodí, poněvadž se chce stát členem Akademie,“ řekl Norbert, „hleďte, Croisenoisi, jak pozdravuje barona L…“

„Bylo by přece méně ponižující, kdyby před ním padl na kolena,“ skočil mu do řeči pan de Luz.

„Milý Soreli,“ pokračoval Norbert, „vy jste chytrý člověk, ale přicházíte z hor, snažte se, abyste nikoho nezdravil tak, jak to dělá tento velký básník, i kdyby to byl sám Pán Bůh.“

„Ach! Zde přichází duchaplnost sama, pan baron Baton,“ zvolala slečna de la Mole, napodobujíc trochu hlas lokaje, který ho ohlašoval.

„Myslím, že i vaši sluhové si z něho tropí smích. Jaké jméno, baron Baton!“ řekl pan de Caylus.

„‚Co sejde na jménu,‘ prohlásil nám onehdy,“ pokračovala Matylda. „Představte si, jak ohlašovali poprvé vévodu Bouillona. Podle mého názoru je jen třeba, aby si lidé na ně zvykli…“‚

Julián odešel ze společnosti obklopující pohovku. Měl ještě málo smyslu pro okouzlující duchaplnost jemných posměšků. Aby se mohl smát nějakému vtipu, musel ten vtip mít odůvodnění. Z hovoru těch mladých lidí vyciťoval pouze úmysl vše očernit; a to se mu příčilo. Jeho venkovská nebo anglická prudérie v tom spatřovala dokonce závist, ale to se dozajista mýlil.

„Hrabě Norbert,“ myslil si, „kterého jsem viděl, jak píše dvacetiřádkový dopis svému plukovníkovi třikrát nanečisto, by mohl být rád, kdyby napsal za svého života jedinou takovou stránku jako pan Sainclair.“

Protože si ho pro jeho nepatrnou důležitost nikdo nevšímal, mohl se Julián postupně přiblížit k několika skupinám; sledoval z dálky barona Batona a chtěl ho slyšet mluvit. Tento duchaplný člověk vypadal neklidně a Julián viděl, že se trochu uklidnil teprve tehdy, až řekl několik štiplavých duchaplností. Juliánovi se zdálo, že tento druh duchaplnosti potřebuje prostor.

Baron nedovedl promluvit jen několik slov; aby jeho vtip zazářil, potřeboval říci vždy aspoň čtyři šestiřádkové věty.

„Ten člověk nemluví, ale přednáší,“ řekl kdosi za Juliánem. Julián se obrátil a radostí se začervenal, když zaslechl jméno hraběte Chalveta. Byl to nejchytřejší člověk svého věku. Julián četl často jeho jméno v Pamětech ze Svaté Heleny a v historických statích diktovaných Napoleonem. Hrabě Chalvet se vyjadřoval úsečně, jeho slova zasahovala jako blesky, jistě, prudce a hluboce. Když o něčem začal mluvit, dostal se rozhovor okamžitě do proudu. Přinášel fakta, bylo radost ho poslouchat.

V politice byl cynický, troufalý.

„Jsem nezávislý,“ říkal pánovi se třemi řády, jemuž se zřejmě posmíval. „Proč mám být dnes téhož mínění jako před šesti nedělemi? Vždyť pak bych se nechal tyranizovat svými názory.“

Čtyři vážní mladíci, kteří stáli s ním, se ušklíbli; ti páni nemilovali žerty. Hrabě viděl, že zašel příliš daleko. Naštěstí zahlédl pokryteckého poctivce pana Ballanda. Dal se s ním do řeči; utvořil se hlouček, protože hosté tušili, že si vybral ubohého Ballanda za oběť. Balland, ačkoliv byl hrozně škaredý, oženil se ze samé mravnosti a počestnosti hned po svém vstupu do společnosti, o němž se nedá vyprávět, s velmi bohatou ženou, a ta mu zemřela; pak se oženil s druhou velmi bohatou ženou, která vůbec nechodí do společnosti. Nyní požívá ve vší pokoře roční důchod šedesát tisíc franků, a má dokonce i své nohsledy. Hrabě Chalvet s ním o tom všem mluvil velmi nemilosrdně. Brzy se kolem nich utvořil kroužek asi třiceti osob. Všichni se usmívali, dokonce i ti vážní mladíci, naděje století.

„Proč chodí k panu de la Mole, když je zde zřejmě terčem vtipů?“ pomyslil si Julián. Přistoupil k abbé Pirardovi, aby se ho na to zeptal.

Pan Balland zmizel.

„Výborně!“ řekl Norbert, „jeden z těch, co špehují mého otce, se vytratil; zůstává zde ještě jenom malý kulhavý Napier.“

„Že by to bylo rozluštění té záhady?“ pomyslil si Julián. „Ale je-li tomu tak, pročpak markýz pana Ballanda přijímá?“

Přísný abbé stál v jednom koutě salónu a mračil se, když slyšel, koho lokajové ohlašují.

„Je to lotrovská peleš!“ pravil jako Basilio. „Chodí sem jen lidé špatné pověsti.“

Přísný abbé totiž netušil, z čeho se skládá vysoká společnost. Ale od svých jansenistických přátel měl velmi přesné zprávy o lidech, kteří se dostali do salónů pouze svou prohnaností ve službách všech politických stran anebo špinavě nabytým jměním. Toho večera odpovídal Juliánovi několik minut otevřeně na jeho horlivé otázky. Pak se náhle odmlčel; bolelo ho, že musí o každém říkat něco zlého, a pokládal to za hřích. Pro toho vznětlivého jansenistu, který věřil v povinnost křesťanského milosrdenství, byl život ve společnosti ustavičným bojem.

„Jak ten abbé Pirard vypadá!“ pravila slečna de la Mole, když Julián opět přistoupil k pohovce.

Juliána to popudilo, a přece měla pravdu. Pirard byl rozhodně nejpoctivější muž v tomto salónu, ale jeho trudovitá tvář znetvořená výčitkami svědomí vypadala v té chvíli ohyzdně. „Věřte potom lidskému obličeji,“ pomyslil si Julián, „jakmile si svědomitý abbé vyčítá nějaký poklesek, je jeho tvář ohyzdná; naproti tomu ve tváři toho Napiera, kterého každý zná jako vyzvědače, zračí se nezkalené a tiché štěstí.“ Abbé Pirard učinil ostatně svému okolí velké ústupky, vzal si sluhu a chodil velmi dobře oblečený.

Julián zpozoroval, že se v salónu děje něco zvláštního: všichni upřeli zrak na dveře a náhle se rozhostilo téměř úplné mlčení. Lokaj ohlašoval pověstného barona Tollyho, na něhož volby obracely pozornost všech přítomných. Julián přistoupil blíže a viděl ho velmi dobře. Jako předseda jedné volební komise připadl baron na výtečnou myšlenku, aby dal zmizet volebním lístkům jedné strany a nahradil je jinými lístky se jménem, které se mu hodilo. Několik voličů tento vyložený podvod zpozorovalo a hned si pospíšili, aby baronu Tollymu blahopřáli. Ten dobrák byl z té události ještě celý bledý. Zlomyslní lidé mluvili o galejích. Pan de la Mole ho přijal chladně. Ubohý baron se brzy vytratil.

„To nás tak brzy opouští proto, že spěchá ještě k panu Comtovi[\[15\]](./resources/undefined),“ řekl hrabě Chalvet a všichni se smáli.

Mezi několika zamlklými hodnostáři a pověstnými, ale duchaplnými intrikány, kteří toho večera postupně navštívili salón markýze de la Mole (proslýchalo se, že dostane nějaké ministerstvo), dělal mladý Tanbeau první pokusy o štěstí. Jeho postřehům se sice ještě nedostávalo duchaplnosti, ale dovedl se odškodňovat, jak uvidíme, rázností slov.

„Proč neodsoudí toho člověka na deset let do vězení?“ řekl ve chvíli, kdy se Julián přiblížil k jeho skupině; „takové plazy je třeba zavřít do podzemní kobky; mají je nechat pojít v temnu – jinak jejich jed vzkypí a stane se nebezpečnějším. Jaký smysl má odsoudit ho k pokutě tisíc tolarů? Je chudý, budiž, tím lépe; ale jeho strana za něho zaplatí. Lépe by bylo odsoudit ho k pokutě pěti set franků a k deseti letům podzemního žaláře.“

„Proboha, o jakém netvoru to mluví?“ pomyslil si Julián, překvapený prudkým tónem a rozčilenými posuňky svého kolegy. Drobná, hubená, podlouhlá tvář akademikova synovce byla v té chvíli přímo ohyzdná. Julián brzy poznal, že jde o největšího básníka současné doby.

„Ty darebáku!“ zvolal Julián polohlasně a do očí mu vstoupily velkodušné slzy. „Počkej, ty lotře!“ myslel si, „tu řeč ti odplatím!

To jsou tedy přední voje strany,“ uvažoval, „k jejímž vůdcům patří markýz! A kolik řádů, kolik sinekur by byl mohl získat ten slavný básník, jejž očerňují, kdyby se byl zaprodal, neříkám ani hloupému ministerstvu pana de Nerval, ale některému z těch obstojně počestných ministrů, kteří se po něm vystřídali.“

Abbé Pirard kývl zdaleka na Juliána; pan de la Mole mu právě něco řekl. Ale když Julián, který v tu chvíli se sklopenýma očima poslouchal nářky nějakého biskupa, byl opět volný a mohl přistoupit k svému příteli, našel ho v zajetí toho protivného malého Tanbeaua. Ta malá obluda proklínala Pirarda jako původce přízně, jíž se dostávalo Juliánovi, a přece si ho přišla naklonit.

„Kdy nás smrt zbaví té staré hniloby?“ Těmito biblicky pádnými slovy mluvil v tu chvíli mladý literát o ctihodném lordu Hollandovi. Jeho předností bylo, že znal velmi dobře životopis žijících lidí a právě v rychlosti probral všechny muže, kteří mohli doufat, že budou mít nějaký vliv za vlády nového anglického krále.

Abbé Pirard odešel do sousedního salónu; Julián šel za ním.

„Markýz nemá rád pisálky, upozorňuji vás na to; to je jeho jediná antipatie. Ovládejte si latinu, řečtinu, dokážete-li to? Vyznejte se v dějinách Egypťanů, Peršanů atd., bude si vás vážit a prokazovat vám přízeň pro vaši učenost. Ale nepokoušejte se nikdy napsat ani stránku francouzsky, a zvláště ne o vážných věcech stojících nad vaším společenským postavením. Řekl by, že jste pisálek, a zanevřel by na vás. Jak to, bydlíte v domě vysokého šlechtice a neznáte výrok vévody Castriese o ďAlembertovi a Rousseauovi: Chce to o všem rozumovat a nemá to ani tisíc tolarů ročního důchodu?“

„O všem se ví,“ pomyslil si Julián, „zde právě tak jako v semináři!“ Napsal kdysi asi deset dosti vzletných stránek: byl to jakýsi nekrolog na starého plukovního lékaře, který, jak říkával, z něho udělal muže. „A ten sešitek,“ pomyslil si Julián, „jsem měl vždy zamknutý!“ Šel do svého pokoje, spálil rukopis a vrátil se do salónu. Duchaplní ničemové zatím odešli, jenom pánové s řády ještě zůstali.

Kolem prostřeného stolu, který sluhové právě přinesli, usedlo sedm až osm velmi vznešených, velmi nábožných a velmi strojených dam ve věku od třiceti do pětatřiceti let. Do salónu vešla skvělá žena maršála de Fervaques a omlouvala se, že přichází tak pozdě. Bylo po půlnoci; usedla vedle markýzy. Julián byl hluboce rozechvěn; měla oči i pohled paní de Rênal.

Kroužek kolem slečny de la Mole byl ještě dosti velký. Bavila se se svými přáteli tím, že si dělala žerty z nešťastného hraběte Thalera. Byl to jediný syn pověstného žida proslulého bohatstvím, kterého nabyl tím, že půjčoval králům peníze na války. Žid nedávno zemřel a zanechal synovi sto tisíc tolarů měsíčního důchodu a jméno bohužel až příliš známé. Takové zvláštní postavení by bylo vyžadovalo prostou povahu nebo velmi silnou vůli.

Ale naneštěstí byl hrabě pouze všední člověk se všemi možnými nároky, které mu vymyslili jeho pochlebníci.

Pan de Caylus tvrdil, že ho mají k tomu, aby se ucházel o slečnu de la Mole (jíž se dvořil markýz Croisenois, budoucí vévoda se sto tisíci librami ročního důchodu).

„Ach, neobviňuj ho, že se o něco uchází,“ řekl útrpně Norbert.

Co snad tomu ubohému hraběti Thalerovi nejvíce scházelo, byla schopnost něco chtít. Pro tu stránku své povahy by byl hoden být králem. Ačkoliv přijímal od každého rady, neměl nikdy odvahu, aby jediný návrh provedl až do konce.

Slečna de la Mole říkala, že již výraz jeho tváře by stačil, aby v ní probouzel věčnou veselost. Byla to zvláštní směs neklidu a zklamání; ale občas bylo lze velmi dobře vycítit zřejmé známky domýšlivosti a pánovitého tónu, který musí mít nejbohatší muž Francie, obzvláště má-li dosti pěkný zevnějšek a není-li mu ještě šestatřicet let. „Je nesměle drzý,“ říkal pan de Croisenois. Hrabě Caylus, Norbert a několik mladíků s knírky se mu, aniž to tušil, podle libosti posmívali, a když tloukla jedna hodina, poslali ho konečně domů.

„To máte zde ty vaše proslulé arabské koně a v takové nepohodě je necháváte tak dlouho čekat před vraty?“ zeptal se ho Norbert.

„Ne, to je nové, mnohem lacinější spřežení,“ odpověděl pan de Thaler. „Podsední kůň mě stál pět tisíc franků a náruční stojí jen sto louisdorů; ale věřte mi, prosím, že jej zapřaháme jen v noci. Má totiž podobný krok jako ten druhý.“

Norbertova poznámka připomněla hraběti, že člověk jeho postavení by měl být milovníkem koní a že by je neměl nechat moknout. Odešel tedy. Ostatní páni se mu smáli a brzy odešli také.

„Teď jsem měl příležitost vidět pravý opak svého postavení,“ myslil si Julián, když je slyšel na schodech se smát. „Nemám ani dvacet louisdorů ročního důchodu a stál jsem vedle člověka, který má dvacet louisdorů důchodu za hodinu, a tropili si z něho smích… Taková podívaná vyléčí člověka ze závisti.“
