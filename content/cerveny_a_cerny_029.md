---
title: |-
  24.
  Krajské město
contentType: prose
---

_Kolik hluku, kolik uspěchaných lidí! Kolik plánů do budoucnosti v hlavě dvacetiletého mladíka! Jaké rozptýlení pro lásku!_

— BARNAVE

Konečně na vzdáleném vrchu spatřil černé zdi: byla to besançonská pevnost. „Jaký by to byl pro mne rozdíl,“ povzdechl si, „kdybych přicházel do tohoto pyšného pevnostního města proto, abych se stal poručíkem některého pluku určeného k jeho obraně!“

Besançon není pouze jedno z nejhezčích francouzských měst, ale má také dobré a vzdělané obyvatele. Ale Julián byl jenom chudý selský synek a neměl možnost, aby se seznámil se vznešenými lidmi.

Vzal si od Fouquého občanský oblek a v tomto úboru přešel přes zdvíhací most. Hlavu měl plnou historie obležení z roku 1674. Než se uzavře v semináři, chtěl si prohlédnout hradby a pevnost. Dvakrát nebo třikrát by ho byly stráže málem zatkly; odvažoval se až na místa, kam vojenský strážný duch zakazuje obecenstvu přístup, aby mohl každý rok prodat za dvanáct nebo patnáct franků seno.

Výška zdí, hloubka příkopů, výhružné postavení děl ho upoutaly na několik hodin, až se dostal před velkou kavárnu na bulváru. Zůstal s obdivem stát; nadarmo četl záhadné slovo „kavárna“, jež bylo velkými písmeny napsáno nad nesmírnými dveřmi. Nemohl uvěřit očím. Překonal nesmělost; odhodlal se vstoupit a octl se v místnosti třicet až čtyřicet kroků dlouhé a nejméně dvacet stop vysoké. Toho dne mu vše připadalo jako v pohádce.

U dvou kulečníků se hrálo. Číšníci vyvolávali body; hráči obíhali kolem kulečníků, u nichž se tísnili diváci. Vlny tabákového kouře, který všem vycházel z úst, je zahalovaly do modrého oblaku. Vysoké postavy mužů, jejich kulatá ramena, těžkopádná chůze, ohromné licousy a dlouhé kabáty, to vše poutalo Juliánovu pozornost. Ty urostlé děti starého Bisontia nemluvily; pokřikovaly jako divocí válečníci. Julián tu stál bez hnutí a obdivoval se jim; myslil na nesmírnost a nádheru velkého města, jako je Besançon. Rozhodně neměl odvahu požádat některého z pyšných pánů vyvolávajících body kulečníku o šálek kávy.

Ale prodavačka si všimla hezké tváře venkovského mladíka, který s uzlíčkem pod paží stanul tři kroky od kamen a hleděl na poprsí krále z krásné bílé sádry. Slečna, vysoká Franche–comťanka, velmi pěkně urostlá a oblečená, jak to vyžaduje reprezentace kavárny, na něho již dvakrát tiše zavolala, tak aby to slyšel jen Julián: ,,Pane! Pane!“ Jeho pohled se setkal s dvěma velkýma modrýma, velmi něžnýma očima a viděl, že to volání platí jemu.

Zamířil rychle k pultu a k hezké dívce, jako by šel vstříc nepříteli. Při tom rychlém pohybu mu vypadl uzlík.

Jakou soustrast by byl náš venkovan vzbudil v mladých pařížských gymnastkách, které již v patnácti letech umějí tak důstojně vstoupit do kavárny! Ale ty děti, v patnácti letech tak dobře vychované, v osmnácti letech zhrubnou**_._** Náruživá ostýchavost, s kterou se setkáváme na venkově, překoná někdy sama sebe a pak se stane dobyvačnou. Julián se blížil ke krásné dívce, která ho poctila oslovením, a pomyslil si: „Musím jí říci pravdu.“ Když překonal ostýchavost, osmělil se říci: „Slečno, jsem poprvé v životě v Besançonu; chtěl bych si koupit housku a šálek kávy.“

Slečna se trochu usmála a pak se zarděla: bála se, aby ten hezký mladík nevzbudil ironickou pozornost hráčů a nestal se terčem jejich vtipů. Byl by zastrašen a už by sem nepřišel.

„Posaďte se sem vedle mne,“ radila, ukazujíc mu na mramorový stolek, skoro úplně skrytý ohromným mahagonovým pultem, jenž vyčníval do sálu.

Slečna se naklonila přes pult a využila příležitosti ukázat svou nádhernou postavu. Julián si jí všiml; jeho myšlenky se daly jiným směrem. Krásná slečna postavila před něho šálek, cukr a housku. Váhala zavolat číšníka, aby donesl kávu, protože věděla, že by jeho příchodem důvěrná rozmluva s Juliánem skončila.

Julián se zamyslil. Srovnával tu plavou a veselou krásku se vzpomínkami, jež ho často vzrušovaly. Pomyšlení na vášeň, kterou vzbudil, ho zbavilo skoro vší ostýchavosti. Krásné slečně stačil jen okamžik; podívala se Juliánovi do očí a porozuměla.

„Ten kouř z dýmek vás dráždí ke kašli, přijďte sem zítra posnídat před osmou hodinou, to jsem zde skoro sama.“

„Jak se jmenujete?“ zeptal se jí Julián s lichotivým úsměvem šťastné nesmělosti.

„Amanda Binetová.“

„Dovolíte, abych vám za hodinu poslal asi takový balíček, jako je tenhle?“

Krásná Amanda chvíli přemýšlela.

„Jsem tu pod dohledem; to, co na mně žádáte, mi může způsobit nepříjemnosti, ale hned vám napíši na lístek svou adresu a balíček s tímto lístkem mi pak beze všeho pošlete.“

„Jmenuji se Julián Sorel,“ pravil Julián, „nemám v Besançonu ani příbuzné, ani známé.“

„Ach, rozumím,“ dodala radostně, „přicházíte sem studovat práva.“

„Bohužel ne,“ odpověděl Julián, „posílají mě sem do semináře.“

Na Amandině tváři se projevilo zklamání; zavolala číšníka; nyní měla k tomu již dosti odvahy. Číšník na Juliána ani nepohlédl a nalil mu kávu.

Amanda přijímala peníze u pultu. Julián byl pyšný na to, že se odvážil promluvit; u jednoho kulečníku povstala hádka. Volání a dohadování hráčů se rozléhalo nesmírným sálem a dělalo takový hluk, že to Juliána překvapovalo. Amanda byla zamyšlená a klopila oči.

„Chcete-li, slečno,“ osmělil se náhle, „řeknu, že jsem váš bratranec.“

Jeho smělost se Amandě líbila. „To není obyčejný mladík,“ pomyslila si.

Dívala se na všechny strany, zdali se někdo neblíží k pokladně, a aniž na něho pohlédla, řekla velmi rychle:

„Já jsem z Genlis u Dijonu; řekněte, že jste také z Genlis, synovec mé matky.“

„Dobře.“

„Každý čtvrtek v pět hodin chodí v létě páni seminaristé kolem naší kavárny.“

„Budete-li na mne ještě vzpomínat, až půjdu kolem, držte v ruce kytičku fialek.“

Amanda naň pohlédla užasle; ten pohled proměnil Juliánovu odvahu ve smělost; přesto se zarděl, když dodal: „Cítím, že vás vášnivě miluji.“

„Mluvte přece tišeji,“ řekla mu polekaně.

Julián se snažil vzpomenout si na věty z roztrhaného svazku Nové Heloisy, který našel ve Vergy. Paměť mu prokázala dobrou službu; deset minut odříkával nadšeně slečně Amandě Novou Heloisu**_._** Byl šťasten, že má tolik odvahy, ale vtom se krásná Franchecomťanka náhle zatvářila ledově. Ve dveřích kavárny se objevil jeden z jejích milenců.

Pohvizduje si a klátě rameny, zamířil k pultu; pohlédl na Juliána. V Juliánově přepjaté obraznosti se hned objevily myšlenky na souboj. Zbledl, odstrčil šálek, zatvářil se zpupně a díval se upřeně na soka. Ten si podomácku naléval na pultě skleničku pálenky, a když při tom sklonil hlavu, nařídila Amanda pohledem Juliánovi, aby sklopil oči. Uposlechl. Bledý a odhodlaný seděl dvě minuty nehnutě na svém místě a myslil jen na to, co se stane; vypadal v té chvíli opravdu dobře. Sok užasl nad Juliánovým pohledem; když do sebe vlil sklenici pálenky, řekl několik slov Amandě, strčil obě ruce do kapes dlouhého kabátu a hvízdaje si a s pohledem upřeným na Juliána zamířil ke kulečníku. Julián podrážděně vyskočil; ale nevěděl, jak by to udělal, aby svého soka urazil. Odložil uzlíček, a klátě se rovněž co možná nejvíce, šel ke kulečníku.

Nadarmo ho rozum varoval: ,,Budu-li mít hned po svém příchodu do Besançonu souboj, je veta po mé kněžské kariéře.“

„Na tom nesejde, aspoň mi nebude nikdo moci říci, že jsem si nechal líbit urážku.“

Amanda viděla jeho odvahu: tvořila pěkný protiklad k naivnosti jeho způsobů; v tu chvíli se jí líbil více než vysoký mladík v dlouhém kabátě. Vstala a tváříc se, jako by sledovala zrakem někoho na ulici, zastoupila rychle Juliánovi cestu ke kulečníku.

„Chraňte se urazit toho pána, je to můj švagr.“

„Co na tom? Neměl se na mne tak dívat.“

„Chcete mě udělat nešťastnou? Ovšem, díval se na vás, snad na vás i promluví. Řekla jsem mu, že jste příbuzný mé matky a že přicházíte z Genlis. On je Franchecomťan a směrem do Burgundska nepřišel nikdy dále než do Dôle; řekněte mu, co jen chcete, nemusíte se bát.“

Julián ještě váhal; dáma od pultu mluvila rychle dál; vynalézavost, již vyžadovalo její povolání, jí poskytovala dostatek lží.

„Ovšemže se na vás díval, ale jen ve chvíli, kdy se mě ptal, kdo jste; je to člověk, který se ke každému chová klackovitě**_,_** nechtěl vás urazit.“

Julián sledoval zrakem domnělého švagra; viděl, jak si kupuje u zadního kulečníku číslo ke hře; slyšel, jak zvolal hrubým, výhružným hlasem: „Začínám!“ Julián rychle proklouzl za slečnou Amandou a učinil krok směrem ke kulečníku. Amanda ho chytila za rukáv.

„Napřed mi pojďte zaplatit,“ řekla mu.

„Má pravdu,“ pomyslil si Julián, „bojí se, abych neodešel bez placení.“ Amanda byla tak rozčilená jako on a rudá v tváři: vracela mu drobné co nejpomaleji a stále tiše opakovala;

„Odejděte ihned z kavárny, nebo vás už nebudu mít ráda; a mám vás přece velice ráda.“

Julián vskutku odešel, ale pomalu. „Není mou povinností podívat se rovněž drze na toho hrubce a pískat si při tom?“ Hodinu postával nerozhodně na bulváru před kavárnou a díval se, vyjde-li ten člověk ven. Neobjevil se a Julián odešel.

Byl v Besançonu teprve několik hodin a už si měl co vyčítat. Starý plukovní lékař, ačkoliv měl dnu, dal mu kdysi několik hodin šermu; to byly veškeré znalosti, kterých by byl mohl v hněvu použít. Ale to by mu nebylo naprosto vadilo, jen kdyby byl věděl, jak lze vyzvat k souboji jinak než políčkem; kdyby bylo došlo ke rvačce, byl by ho jeho sok, člověk jako hora, zbil a nechal ležet.

„Pro chudáka jako já,“ řekl si Julián, „bez protekce a bez peněz, nebude velký rozdíl mezi seminářem a vězením; musím si občanské šaty nechat někde v hostinci, kde si obléknu opět kněžské šaty. Podaří-li se mi někdy vyjít na několik hodin ze semináře, budu moci v občanských šatech navštívit slečnu Amandu.“ To byla dobrá myšlenka, ale Julián, třebaže šel kolem mnoha hostinců, neodvážil se do žádného vstoupit.

Když konečně šel znovu mimo Hôtel des Ambassadeurs, setkaly se jeho neklidné oči s pohledem statné, ještě dosti mladé ženy svěží tváře, šťastného a veselého vzezření. Přistoupil k ní a pověděl jí, co si přeje.

„S radostí, můj hezký velebníčku,“ řekla mu hostinská, „schovám vám občanské šaty, a dokonce vám je dám často vyklepat. V tuto dobu není radno nechat vlněné šaty delší dobu v klidu ležet.“ Vzala klíč, dovedla ho sama do pokoje a poradila mu, aby si poznamenal, co tu nechává.

„Bože, jak pěkně vám to sluší, velebný pane Soreli,“ řekla mu, když sešel do kuchyně. „Dám vám připravit dobrý oběd, a bude vás stát jenom dvacet sou místo padesáti, jak platí ostatní,“ dodala tiše; „musíme mít ohled na vaše malé kapesné.“

„Mám deset louisdorů,“ odvětil Julián pyšně.

„Ach můj Bože,“ zvolala dobrá hostinská poděšeně, „nemluvte tak nahlas; v Besançonu je mnoho špatných lidí. Ukradne vám to někdo, ani se nenadějete. Zejména nechoďte do kaváren, jsou plné darebáků.“

„Máte pravdu,“ řekl Julián a zamyslil se nad těmi slovy.

„Přijďte vždycky jenom ke mně, dám vám uvařit kávu.

Pamatujte si, že tu najdete vždy přítelkyni a dostanete dobrý oběd za dvacet sou; a to doufám něco znamená. Jděte si sednout ke stolu, obsloužím vás sama.“

„Nebudu moci mnoho jíst,“ řekl jí Julián, „jsem příliš rozčilen, až odejdu od vás, vstoupím do semináře.“

Dobrá žena ho nenechala odejít, dokud mu nenaplnila kapsy zásobami. Konečně se Julián vydal na cestu k tomu strašnému místu. Hostinská mu přede dveřmi ukázala, kudy má jít.
