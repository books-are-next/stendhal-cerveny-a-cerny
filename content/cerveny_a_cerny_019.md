---
title: 14\. Anglické nůžky
contentType: prose
---

<section>

_Šestnáctiletá dívka měla pleť jako růže a červenila si tváře._

— POLIDORI

Fouquého nabídka připravila Juliána skutečně o všechnu spokojenost; nemohl se nijak rozhodnout.

„Bohužel nemám asi dost vnitřní síly; byl bych býval špatný Napoleonův voják. Aspoň,“ dodal, „mě ta zápletka s domácí paní trochu rozptýlí.“

Naštěstí pro něho se ani v té malé bezvýznamné epizodě jeho city neshodovaly s jeho světáckou řečí. Byl před paní de Rênal ostýchavý proto, že měla tak hezké šaty. Ty šaty byly mu jakousi předzvěstí Paříže. Jeho pýcha nechtěla nic ponechat náhodě anebo okamžitému vnuknutí. Podle doznání Fouquého a podle toho mála, co četl o lásce v bibli, sestavil si velmi podrobný válečný plán. Poněvadž byl velmi rozčilený, ačkoliv si to nechtěl přiznat, raději si plán napsal.

Druhého dne ráno zůstal s paní de Rênal na chvíli sám v salónu.

„Nejmenujete se ještě jinak než Julián?“ zeptala se ho.

Náš hrdina nevěděl, co by odpověděl na tak lichotivou otázku. Něco takového ve svém plánu nepředvídal. Nebýt toho hloupého nápadu s plánem, byl by při své duševní čilosti ihned nalezl nějakou odpověď a jeho pohotovost by jí byla dodala ještě duchaplnosti.

Místo toho si počínal neobratně a v duchu svou neobratnost ještě přepínal. Paní de Rênal mu ji velmi rychle prominula. Pro ni byla důkazem roztomilé upřímnosti a právě upřímnosti se podle jejího mínění dosud nedostávalo muži, který byl pokládán za tak vynikajícího člověka.

„Nedůvěřuji tvému vychovateli,“ říkávala jí někdy paní Dervillová. „Zdá se mi, že stále nad něčím uvažuje a že vše dělá jen z vypočítavosti. Je potměšilý.“

Že nedovedl paní de Rênal odpovědět, cítil Julián jako hluboké pokoření a neštěstí.

„Člověk jako já je povinen takovou chybu napravit!“ a v příhodném okamžiku, když přecházeli z jedné místnosti do druhé, pokládal za svou povinnost paní de Rênal políbit.

Bylo to velmi nevhodné a nepříjemné; oba se tím vystavovali nebezpečí. Jen náhodou je nikdo neuviděl. Paní de Rênal myslila, že Julián pozbyl rozumu. Polekala se, a především ji to urazilo. Tak hloupé chování jí připomnělo pana Valenoda.

„Co by se bylo stalo,“ tázala se sama sebe, „kdybych s ním byla bývala sama?“ Její ctnost se opět vzbouřila, poněvadž láska ochladla.

Zařídila se tak, že měla vždy u sebe některé dítě.

Den byl pro Juliána nudný; trávil jej tím, že prováděl nemotorně svůj svůdnický plán. Ani jednou nepohlédl na paní de Rênal, aby jeho pohled nesledoval nějaký cíl, ale nebyl tak hloupý, aby neviděl, že se mu nedaří být roztomilým, natož svůdným.

Paní de Rênal nevycházela z úžasu, když viděla, jak je nemotorný a zároveň smělý. „Tak vypadá nezkušená zamilovanost vzdělaného člověka!“ řekla si nakonec s nevýslovnou radostí. „Bylo by možné, že by ho má sokyně nebyla milovala?“

Po obědě se paní de Rênal vrátila do salónu a přijala návštěvu pana Charcota de Maugiron, brayského podprefekta. Zabývala se prací na jemné výšivce. Paní Dervillová seděla vedle ní. A v tomto seskupení a za bílého dne pokládal náš hrdina za vhodné posunout svou nohu a přitisknout ji k hezké noze paní de Rênal, jejíž prolamované punčochy a hezké polobotky zřejmě poutaly k sobě pohled galantního podprefekta.

Paní de Rênal se k smrti vylekala; upustila nůžky, klubko vlny a jehly, takže Juliánův pohyb bylo lze pokládat za nepodařený pokus zachytit nohou padající nůžky. Naštěstí se jemné nůžky z anglické oceli zlomily a paní de Rênal dlouho bědovala, že Julián neseděl blíže ní.

„Viděl jste dříve než já, že nůžky padají, měl jste je zachytit; místo toho jste mě ve své horlivosti jenom notně kopl.“

Podprefekt se tím dal oklamat, ne však paní Dervillová. „Ten hezký chlapec má velmi hloupé způsoby!“ pomyslila si. Dobré mravy okresního města nepřipouštěly takové důvěrnosti. Paní de Rênal si našla příležitost, aby řekla Juliánovi: „Mějte rozum, poroučím vám to.“

Julián uznával, že se choval nevhodně, mrzelo ho to. Dlouho uvažoval, má-li se zlobit pro slova: Poroučím vám to**_._** Byl tak hloupý, že si myslil: „Směla by mi říci poroučím to, kdyby šlo o něco, co by se týkalo výchovy dětí, ale poněvadž opětuje moji lásku, předpokládá, že jsme si rovni. Není lásky bez rovnosti…“ a usilovně si vzpomínal na známá rčení o rovnosti v lásce. Trpce si opakoval verš Corneillův, kterému ho paní Dervillová několik dní předtím naučila:

_… Láska_

 _rozdíly vyrovnává, neuhýbá jim._

Julián si vzal do hlavy, že bude hrát úlohu Dona Juana; a protože nikdy neměl milenku, choval se celý den hrozně hloupě. Měl jedinou jasnou myšlenku; byl rozmrzen na sebe i na paní de Rênal, viděl s hrůzou, jak se blíží večer, a představoval si, že bude sedět v zahradě potmě vedle ní. Řekl panu de Rênal, že jde do Verrières navštívit faráře; vydal se po večeři na cestu a vrátil se teprve v noci.

Ve Verrières našel Julián pana Chélana zaměstnaného stěhováním; byl konečně opravdu sesazen; vikář Maslon přišel na jeho místo. Julián pomohl dobrému faráři a přitom mu napadlo napsat Fouquému, že neodolatelná náklonnost, kterou cítí pro svatý úřad, mu zpočátku bránila přijmout jeho laskavou nabídku, ale že byl právě svědkem takové nespravedlivosti, že by bylo pro něho asi prospěšnější, kdyby se nevěnoval kněžskému povolání.

Julián pokládal za velké chytráctví, použije-li sesazení verrièreského  faráře k tomu, aby si nechal zadní dvířka a mohl se vrátit k obchodu, kdyby v něm nízké opatrnictví zvítězilo nad sklonem k hrdinství.

</section>

[^1]: V mincích po 6 francích.

[^2]: Citáty z Byrona jsou v překladu Pavla Eisnera.

[^3]: Hrdinka veršované povídky ,,Paní z Vergy“ hynoucí v domnění, že ji zradil milenec.

[^4]: Překlad J. V. Sládka.

[^5]: Náboženské spolky služebnictva, jejichž prostřednictvím církev získávala spojence v šlechtických domech.

[^6]: Podívejte se na stranu 130.

[^7]: Věřte mi.

[^8]: Co je psáno, to je dáno.

[^9]: Chytrému napověz.

[^10]: Buď zdráv a miluj mě.

[^11]: Viz v Louvru vévodu Františka Aquitánského, odkládajícího přilbu a beroucího na sebe mnišský hábit, č. 1130 (_pozn. aut._).

[^12]: Francouzská mystička.

[^13]: Venkove, kdy tě spatřím (citát je však z Horatia).

[^14]: Jsem při tobě, je to moje dílo.

[^15]: Proslulý kejklíř (pozn. autora).

[^16]: Rossiniho opera.

[^17]: To mluví nespokojenec (poznámka Molièrova k Tartuffovi). _Pozn. autora._

[^18]: Biskup a ministr narozený v Besançonu.

[^19]: Redaktoři satirického časopisu, uvěznění pro urážku vlády.

[^20]: Musím se potrestat, jestliže jsem příliš milovala.

[^21]: Syn zedníka, který velel části roajalistické armády při vendéském povstání.

[^22]: Slavný kazatel.

[^23]: Jestliže dovolí osud.

[^24]: Od této chvíle již neřeknu ani slovo.

[^25]: Zde mluví z něho jakobín (_Pozn. aut.)._

[^26]: Od La Fontaina; podle nich je „manželský svazek tísnivým ortelem“.
