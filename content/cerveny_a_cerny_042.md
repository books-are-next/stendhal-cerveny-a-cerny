---
title: |-
  6.
  Konverzační umění
contentType: prose
---

_Jejich velkým posláním je klidně posuzovat drobné denní příhody v životě národů. Svou rozvahou mají zabránit velkému hněvu nad malými příčinami nebo nad událostmi, které ústní podání překroutilo._

— GRATIUS

Na to, že byl Julián nováček a z hrdosti se nikdy na nic ne ptal, nedopouštěl se příliš velkých hloupostí. Jednoho dne se uchýlil před náhlým lijavcem do kavárny v ulici Saint-Honoré. Jeho zachmuřený pohled vzbudil pozornost jakéhosi pána v bobřím kožichu, a ten se naň podíval právě tak jako kdysi v Besançonu milenec slečny Amandy.

Julián si příliš často dělal výčitky, že nepotrestal tu první urážku, a proto nemohl strpět takový pohled. Žádal o vysvětlení. Muž v kabátě mu odpověděl hned nejhrubšími nadávkami: všichni v kavárně je obstoupili; mimojdoucí se zastavovali přede dveřmi. Julián byl opatrný jako všichni venkované, a proto nosil vždy při sobě malé pistole; křečovitě po nich sáhl do kapsy. Zachoval si však rozvahu a spokojil se tím, že stále tomu člověku opakoval: „Dejte mi svou adresu, pane! Pohrdám vámi.“

Vytrvalost, s níž lpěl na těchto slovech, vzbudila konečně pozornost kolemstojících lidí.

„Ovšem, ten co stále křičí, mu musí dát adresu!“ Když muž v kabátě slyšel, že své rozhodnutí stále opakují, hodil Juliánovi do tváře hrst navštívenek. Na štěstí ho žádná nezasáhla do tváře. Julián si totiž slíbil, že použije pistolí jenom tehdy, jestliže se ho ten člověk dotkne. Muž odešel, ale několikrát se ještě obrátil, aby Juliánovi pohrozil pěstí a zahrnul ho nadávkami.

Julián byl zalit potem. „Tedy i ten nejbídnější člověk mě může tak rozčilit!“ řekl si vztekle. „Jak se jen zbavit té ponižující citlivosti?“

Kde měl vzít svědka? Neměl ani jednoho přítele. Měl sice několik známých, ale všichni s ním pravidelně po šesti týdnech omezili styky. „Nejsem společenský člověk a teď jsem za to krutě potrestán,“ myslil si. Konečně připadl na myšlenku zajít k bývalému poručíkovi 96. pluku Liévenovi, bezvýznamnému člověku, s nímž často šermoval. Julián mu vše upřímně řekl.

„Budu vám rád svědkem,“ pravil Liéven, „ale pod jednou podmínkou: nezraníte-li svého protivníka, budete se hned na místě bít se mnou.“

„Ujednáno,“ řekl Julián nadšeně; pak šli podle adresy udané na navštívence do středu předměstí Saint-Germain vyhledat pana Ch. de Beauvoisis.

Bylo sedm hodin ráno. Teprve ve chvíli, kdy se dal Julián ohlásit, napadlo mu, že to může být ten mladý příbuzný paní de Rênal, který byl dříve u římského nebo neapolského vyslanectví a dal zpěváku Geronimovi doporučující dopis.

Julián odevzdal vysokému komorníkovi jednu z navštívenek, jež mu byly předešlého dne hozeny do tváře, a jednu navštívenku svou.

Nechali ho a jeho svědka čekat plné tři čtvrti hodiny; konečně byli uvedeni do velmi elegantního pokoje. Tam našli vysokého mladíka oblečeného jako loutka; jeho rysy měly dokonalost a bezvýraznost řecké krásy. Neobyčejně úzkou hlavu zdobila pyramida nejkrásnějších plavých vlasů. Byl učesán velmi pečlivě, ani jediný vlas nepřečníval. „Ten prokletý hejsek nás nechal tak dlouho čekat, aby se mohl tak učesat,“ pomyslil si poručík od 96. pluku. Pestrý župan, ranní kalhoty, všechno až po vyšívané pantofle bylo bezvadné a vybraně vkusné. Jeho vznešená, bezvýrazná tvář prozrazovala korektní a nepříliš časté myšlení: byl to ideál roztomilého člověka, který měl hrůzu před vším nepředvídaným a před žerty a jenž velmi dbal na vážné vzezření.

Poručík od 96. pluku zatím Juliánovi vysvětlil, že dá-li osoba, která mu hrubě hodila navštívenku do tváře, tak dlouho na sebe čekat, je to nová urážka. Proto Julián vešel prudce k panu de Beauvoisis. Měl v úmyslu chovat se směle, ale zároveň se nechtěl prohřešit proti dobrému tónu.

Mírnými způsoby pana de Beauvoisis, jeho odměřeným, důstojným, samolibým vzezřením a podivuhodnou elegancí všeho, co ho obklopovalo, byl Julián tak překvapen, že ho v okamžiku přešla chuť chovat se zpupně. To nebyl ten muž, s nímž měl předešlého večera výstup. Jeho úžas, že místo hrubce, s nímž se setkal v kavárně, vidí před sebou dokonale uhlazeného člověka, byl tak velký, že nemohl nalézt jediné slovo. Podal mu jednu z navštívenek, které mu byly včera hozeny do tváře.

„To je mé jméno,“ řekl mladý elegán, v němž Juliánův černý oblek v sedm hodin ráno vzbudil málo úcty, „ale nechápu, na mou čest…“

Způsob, jakým vyslovil poslední slova, vrátil Juliánovi opět špatnou náladu.

„Přicházím, abych se s vámi bil, pane,“ řekl a vyložil mu krátce celou záležitost.

Pan Charles de Beauvoisis byl po zralé úvaze střihem Juliánova černého obleku dosti spokojen. „Je od Stauba, to je jasné,“ myslil si poslouchaje ho; „ta vesta je vkusná, střevíce jsou pěkné; ale nač se tak časně ráno oblékl do černého… Bezpochyby, aby spíš unikl kulce,“ řekl si rytíř Beauvoisis.

Jakmile si to takto vysvětlil, začal být opět k Juliánovi dokonale zdvořilý a choval se k němu skoro jako k sobě rovnému. Rozmluva trvala dosti dlouho, věc byla spletitá; ale konečně Julián nemohl popřít fakta. Vznešený mladý muž, kterého měl před sebou, se nijak nepodobal hrubci, který ho včera urazil.

Juliánovi se hrozně nechtělo odejít a protahoval hovor. Neušla mu domýšlivost rytíře Beauvoisise. Tak totiž sám o sobě mluvil, neboť se cítil dotčen, že ho Julián oslovoval prostě „pane“.

Obdivoval se jeho vážnosti smíšené s jakýmsi nepatrným hejskovstvím, které ho ani na chvíli neopouštělo. Divil se také zvláštnímu způsobu, jak pohyboval jazykem při mluvení… Ale to mu konečně nedávalo ani nejmenší příčinu k hádce.

Mladý diplomat se velmi roztomile nabízel, že se bude bít, ale bývalý poručík od 96. pluku, který tu už hodinu seděl s nohama od sebe, rukama v bok a lokty od těla, rozhodl, že jeho přítel, pan Sorel, nebude vyhledávat s někým bez příčiny hádku jen proto, že tomu člověku byly ukradeny navštívenky.

Julián odcházel velmi rozmrzelý. Na dvoře před podjezdem čekal na rytíře Beauvoisise kočár; Julián náhodou pozdvihl oči a poznal v kočím člověka, s nímž měl minulého večera výstup.

Jakmile ho uviděl, popadl ho za dlouhý kabát, strhl ho s kozlíku dolů a zbil ho bičem. To vše bylo dílem okamžiku. Dva lokajové chtěli svého druha bránit. Julián dostal několik ran pěstí; v okamžiku nabil jednu ze svých malých pistolí a střelil po nich; dali se na útěk. Vše se událo v jediné minutě.

Rytíř Beauvoisis sestupoval se směšnou vážností po schodech a opakoval několikrát velkopanským tónem: ,,Co je? Co se stalo?“ Byl zřejmě velmi zvědav, ale jeho diplomatická důstojnost mu nedovolovala projevit větší zájem. Když se dověděl, oč jde, zápasila ještě v jeho rysech hrdost s trochu šibalskou chladnokrevností, která nesmí nikdy opustit tvář diplomata.

Poručík od 96. pluku pochopil, že pan de Beauvoisis má chuť se bít, a chtěl svému příteli diplomaticky zachovat výhody iniciativy. „Výstřel,“ zvolal, „je důvod k souboji!“

„To si také myslím,“ odpověděl diplomat.

„Propouštím toho darebáka,“ řekl lokajům, „ať vyleze někdo jiný na kozlík.“ Otevřeli dvířka kočáru a rytíř stál na tom, že Juliána a jeho svědka odveze ve svém kočáře. Jeli k příteli pana de Beauvoisis a ten určil klidné místo pro souboj. Za jízdy se opravdu dobře bavili. Nebylo na tom nic zvláštního, až na toho diplomata v županu.

„Tihle páni, ačkoliv jsou také z velmi vznešených rodů,“ myslel si Julián, „nejsou zdaleka tak nudní jako lidé, kteří přicházejí do domu pana de la Mole; a vím také proč,“ dodal za chvíli, „dovolují si být neslušní.“ Mluvilo se o tanečnicích, které předešlého večera měly v baletu u obecenstva úspěch.

Páni dělali narážky na pikantní příhody, které Julián a jeho svědek, poručík od 96. pluku, vůbec neznali. Julián nebyl tak hloupý, aby tvrdil, že je zná; uznal ochotně svou nevědomost. Ta upřímnost se rytířovu příteli líbila; vyprávěl mu příhody co nejpodrobněji a velmi zajímavě.

Juliána velmi překvapila jedna věc. Museli na chvíli zastavit, protože uprostřed silnice stavěli oltář k průvodu Božího těla. Páni si dovolili několik žertů; farář byl podle nich synem kteréhosi arcibiskupa. U markýze de la Mole, který se chtěl stát vévodou, by se nikdo nebyl odvážil vyslovit něco takového.

Souboj byl za okamžik skončen; Julián byl zasažen do ramene; ovázali mu je kapesníky namočenými v kořalce. Rytíř Beauvoisis požádal velmi zdvořile Juliána, aby ho směl dovézt domů ve voze, v němž přijeli. Když Julián udal palác markýze de la Mole, mladý diplomat se svým přítelem na sebe pohlédli. Julián tam měl sice drožku, ale hovor s těmi pány se mu zdál nekonečně zábavnější než rozmluva s dobrým poručíkem od 96. pluku.

„Bože! Tohle je tedy souboj!“ myslel si Julián. „Jak jsem rád, že jsem našel toho kočího! Byl bych nešťasten, kdybych byl musil podruhé snést v kavárně urážku!“ Zábavná rozmluva nebyla skoro ani přerušena. Julián poznal, že diplomatická přetvářka má také své dobré stránky.

„Nuda,“ pravil si, „není tedy nezbytná v hovorech mezi urozenými lidmi! Tito páni žertují o procesí Božího těla a odvažují se vypravovat do drastických podrobností velmi choulostivé anekdoty. Jedině o politice nedovedou mluvit, ale ten nedostatek je více než vyvážen půvabem jejich hovoru a naprostou správností jejich výrazů.“ Julián k nim cítil živou náklonnost. „Jak bych byl šťasten, kdybych se mohl s nimi často stýkat!“

Sotva se rozloučili, začal rytíř Beauvoisis shánět zprávy o svém protivníku. Nebyly skvělé.

Velmi si přál poznat Juliána blíže. Nezadal by si, kdyby ho navštívil? Skrovné zprávy, které o něm dostal, nebyly povzbuzující.

„Je to hrozné,“ řekl svému svědkovi. „Nemohu se přece přiznat, že jsem se bil s člověkem, který je pouhým sekretářem u pana de la Mole, a ještě k tomu proto, že mi kočí ukradl navštívenky.“

„Je jisté, že byste se tím mohl zesměšnit.“

Ještě téhož večera rytíř Beauvoisis a jeho přítel všude vyprávěli, že ten pan Sorel, jinak dokonalý mladý muž, je nemanželský syn důvěrného přítele pana de la Mole. Tato pověst snadno došla víry. Když se ujala, mladý diplomat a jeho přítel ráčili několikrát Juliána navštívit za těch čtrnáct dní, které musil strávit v pokoji. Julián se jim přiznal, že byl pouze jednou v životě v Opeře.

„To je hrozné,“ řekli mu, „jinam se přece ani nedá jít. Svou první vycházku musíte věnovat tomu, abyste se podíval na Hraběte Oryho**_.“_**[**_**\[16\]**_**](./resources/undefined)

V Opeře ho rytíř Beauvoisis představil proslulému zpěváku Geronimovi, který měl tehdy obrovský úspěch.

Julián se rytíři skoro dvořil; ta směs tajemné důležitosti, sebeúcty a mladické domýšlivosti ho okouzlovala. Rytíř například trochu koktal, poněvadž měl čest stýkat se často s pánem, který zaujímal vysoké postavení a měl tu vadu. Julián se ještě nikdy nesetkal s člověkem, u něhož by se do té míry spojovala zábavná veselost s vybraným chováním, které by se ubohý venkovan měl snažit napodobit.

V Opeře byl vídán ve společnosti rytíře Beauvoisise; pro tyto styky se o něm počalo mluvit.

„Nuže!“ řekl mu jednoho dne pan de la Mole, „vy jste tedy nemanželský syn bohatého franchecomtéského šlechtice, mého důvěrného přítele?“

Markýz mu nedal ani domluvit, když se chtěl Julián ohradit, že nijak nepřispěl k rozšíření té pověsti.

„Pan de Beauvoisis nechtěl, aby se o něm vykládalo, že se bil se synem tesaře.“

„Vím, vím,“ řekl pan de la Mole, „a já nyní musím tu pověst potvrdit, neboť se mi hodí. Ale mám k vám prosbu, která vás bude stát jenom malou půlhodinku. Choďte každý den v půl dvanácté do vestibulu Opery a pozorujte vznešenou společnost vycházející z divadla. Máte někdy ještě venkovské způsoby, musíte se jich zbavit. Ostatně nemůže škodit, budete-li znát aspoň od vidění vysoké osobnosti, k nimž vás mohu jednoho dne poslat za nějakou záležitostí. Zajděte si do divadelní kanceláře a představte se; mají tam pro vás vstupenku.“
