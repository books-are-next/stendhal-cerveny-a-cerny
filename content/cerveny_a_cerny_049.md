---
title: 13\. Spiknutí
contentType: prose
---

<section>

_Úryvky řečí, náhodná setkání se mění v nejzřejmější důkazy v očích člověka nadaného obrazností, má-li vznětlivé srdce._

— SCHILLER

Následujícího dne opět překvapil Norberta a jeho sestru, právě když o něm mluvili. Při jeho příchodu se rozhostilo hrobové ticho zrovna tak jako předešlého dne. Jeho podezření nemělo už hranic. „Umínili si snad ti mladí přívětiví lidé, že se mi budou posmívat? Musím uznat, že to je mnohem pravděpodobnější, mnohem přirozenější než domnělá láska slečny de la Mole k ubohému sekretáři. Mají ti lidé vůbec nějaký cit? Dovedou si jenom tropit žerty. Závidí mi, že dovedu trochu lépe mluvit než oni. Závist je také jednou z jejich slabostí. Tím se dá vše vysvětlit. Slečna de la Mole mi chce namluvit, že se o mne zajímá, a dělá to prostě proto, aby se mnou před svým nápadníkem sehrála komedii.“

Takové kruté podezření změnilo úplně Juliánovo mravní postavení. Tato myšlenka se střetla v jeho srdci s klíčící láskou a velmi snadno ji zničila. Jeho láska byla založena jen na obdivu k Matyldině vzácné kráse anebo, přesně řečeno, k jejímu královskému vystupování a podivuhodnému vkusu. V tom byl Julián stejný jako každý povýšenec. Když se inteligentní muž z venkova dostane do nejvyšších společenských vrstev, působí prý na něho největším dojmem hezká žena velkého světa. Jistě to nebyla Matyldina povaha, která Juliána v minulých dnech okouzlovala. Byl dosti rozumný, aby pochopil, že její povahu vůbec nezná. Všechno, co z ní viděl, mohlo být klamné.

Matylda by například nebyla za nic na světě vynechala nedělní mši; skoro vždy na ni matku doprovázela. Jestliže někdo v salóně markýze de la Mole neprozřetelně zapomněl, kde je, a dovolil si nejvzdálenější narážku na nějaký vtip namířený proti skutečným nebo domnělým zájmům trůnu nebo oltáře, stávala se Matylda ihned ledově vážnou. Její pohled, jindy tak živý, vyjadřoval pak necitelnou pýchu staré rodinné podobizny.

Ale Julián se přesvědčil, že má vždy v pokoji jeden nebo dva svazky filosofických spisů Voltairových. On sám si totiž často potají vzal několik svazků toho krásného, tak nádherně vázaného vydání. Přitom poněkud odsouval ostatní svazky od sebe, aby zakryl, že chybí kniha, kterou si odnesl; ale brzy zpozoroval, že také někdo jiný čte Voltaira. Uchýlil se k seminárnímu úskoku: položil několik žíní na svazky, o nichž se domníval, že mohou zajímat slečnu de la Mole. Svazky zmizely někdy na celé týdny.

Pan de la Mole se zlobil na svého knihkupce, že mu posílá všechny možné memoáry**_,_** a uložil Juliánovi, aby kupoval všechny trochu pikantnější novinky. Ale aby se takový jed nerozšířil po celém domě, měl sekretář nařízeno, aby ty knihy ukládal do zvláštní knihovničky v markýzově pokoji. Přesvědčil se brzy, že nové knihy, když byly jenom trochu proti trůnu nebo církvi, zanedlouho zmizely. Nebyl to jistě Norbert, kdo je četl.

Julián přeháněl význam toho objevu a myslel si, že slečna de la Mole má v sobě machiavelskou obojetnost. Ta domnělá zločinnost byla v jeho očích půvabem, skoro jediným mravním půvabem, jaký měla. Nuda z přetvářky a ctnostných řečí ho přiváděla do takové krajnosti.

Spíše rozněcoval svou obraznost, než aby se nechával strhovat láskou.

Teprve když se oddal snění o elegantní postavě slečny de la Mole, o vybraném vkusu jejích toalet a bělosti jejích rukou, o kráse jejích paží a nenucenosti všech jejích pohybů, cítil, že je zamilován. Aby dovršil její půvab, představoval si ji jako Kateřinu Medicejskou. Pro povahu, kterou jí propůjčoval, nebylo nic příliš hlubokého anebo zločinného. Byla ztělesněním Maslonů, Frilairů a Castanèdů, jimž se v mládí tolik obdivoval. Zkrátka, viděl v ní ideální Pařížanku.

Je něco směšnějšího než připisovat pařížské povaze hloubku anebo zločinnost?

„Je možné, že si to trio tropí ze mne posměch,“ myslil si Julián. Znali velmi špatně jeho povahu, jestliže si nevšimli, jak zasmušilé a chladné byly nyní jeho pohledy odpovídající pohledům Matyldiným. S trpkou ironií odmítl projevy přátelství, které se mu udivená slečna de la Mole odvážila několikrát nabídnout.

Na omrzelé, od přírody chladné, ale pro duchovní přednosti smysl mající srdce té dívky zapůsobilo Juliánovo náhlé podivínství tak mocně, jak to jen u ní bylo možné. Ale v Matyldině povaze bylo také mnoho pýchy a klíčení citu, který činil všechno její štěstí závislým na jiném člověku, bylo provázeno pochmurným smutkem.

Od svého příchodu do Paříže nabyl Julián již dosti zkušenosti, aby rozeznal, že to není vyprahlý smutek nudy. Místo aby jako jindy toužila po společnosti, divadlech a zábavě všeho druhu, vyhýbala se jim.

Francouzsky zpívané opery nudily Matyldu k smrti, a přesto Julián, který pokládal za svou povinnost být přítomen při vycházení vznešené společnosti z divadla, zpozoroval, že tam Matylda bývá co možná nejčastěji. Zdálo se mu, že trochu pozbyla své dokonalé rovnováhy, kterou tak skvěle projevovala v celém jednání. Odpovídala někdy svým přátelům žerty, jejichž zlomyslnost urážela. Zdálo se mu, že terčem svých vtipů činí zvláště markýze Croisenoise. „Ten mladý muž má asi strašně rád peníze, že ji nepustí k vodě, třebaže je tak bohatý!“ myslil si Julián. A rozhořčen takovým urážením mužské důstojnosti, choval se k ní dvojnásob chladně. Často se ve svých odpovědích dopouštěl až nezdvořilostí.

Ačkoliv si umínil, že se nedá Matyldinými projevy přízně vlákat do léčky, byly tyto projevy některé dny tak zřejmé a Juliánovi, jemuž se počínaly otvírat oči, se Matylda zdála tak hezká, že přicházel někdy před ní do rozpaků.

„Obratnost a vytrvalost těch mladých aristokratů nakonec zvítězí nad mou nepatrnou zkušeností,“ řekl si; „musím odjet a udělat tomu všemu konec.“ Markýz mu právě svěřil správu několika menších statků a domů, jež měl v jižním Languedoku. Musel tam zajet. Pan de la Mole jen nerad k tomu svolil. Ve všem, kromě jeho nejctižádostivějších plánů, se mu Julián stal nepostradatelným.

„Koneckonců mě přece jenom nedostali,“ říkal si Julián chystaje se k odjezdu. „Ať byly žerty, jež si slečna de la Mole tropila z těch pánů, opravdové, nebo ať byly určeny pouze k tomu, aby u mne vzbudily důvěru, pobavil jsem se jimi.

Nevězí-li v tom nějaké spiknutí proti mně, tesařovu synu, je slečna de la Mole záhadou; ale je záhadou pro markýze Croisenoise nejméně tak jako pro mne. Například včera byla její špatná nálada docela opravdová a já jsem měl potěšení vidět, jak kvůli mně umlčela mladého muže, který je tak urozený a bohatý, jako já jsem nuzný a plebejský! To je mé nejkrásnější vítězství; budu se jím těšit, až pojedu v poštovním voze rovinami languedockými.“

Svůj odjezd tajil, ale Matylda věděla lépe než on, že následujícího dne odjede nadlouho z Paříže. Vymluvila se na silné bolení hlavy, které se prý v dusném vzduchu salónu ještě zhoršuje. Procházela se dlouho v zahradě a Norberta, markýze Croisenoise, Cayluse, de Luze a několik jiných mladých mužů, kteří večeřeli v domě pana de la Mole, pronásledovala svými kousavými vtipy tak, že odešli. Na Juliána upírala divný pohled.

„Je to možná komedie,“ myslil si Julián, „ale ten rychlý dech, ten celý její neklid! Ale cožpak se já v tom všem mohu vyznat? Jde tu o nejpodivuhodnější a nejrafinovanější pařížskou ženu. To neklidné oddychování, které by mě málem dojalo, studovala možná u herečky Leontiny Fayové, kterou má tak ráda.“

Zůstali sami, rozhovor zřetelně vázl. „Ne, Julián ke mně nic necítí,“ říkala si Matylda a byla opravdu nešťastná.

Když se s ní loučil, stiskla mu silně ruku.

„Dnes večer dostanete ode mne dopis,“ řekla hlasem k nepoznání změněným. Juliána to dojalo.

„Otec,“ pokračovala, „si opravdu váží vašich služeb, které mu prokazujete. Nesmíte zítra odjet; najděte nějakou výmluvu.“ A odběhla.

Měla krásnou postavu, nebylo také možno mít hezčí nohy, a běžela s takovým půvabem, že Julián byl okouzlen. Ale uhodli byste, nač Julián myslel, když zmizela? Byl uražen velitelským tónem, kterým řekla: Nesmíte! Ludvík XV., když umíral, byl také hluboce uražen slovem nesmíte**_,_** kterého nevhodně užil jeho první lékař, a Ludvík XV. nebyl přece povýšenec.

Za hodinu odevzdal lokaj Juliánovi dopis; bylo to prostě vyznání lásky.

„Nemá příliš strojený sloh,“ řekl si Julián, snaže se svými literárními poznámkami ztlumit radost, která mu stahovala tváře a nutila ho proti jeho vůli do smíchu.

„Vždyť mně,“ zvolal najednou, když již nemohl ovládnout svou příliš velkou radost, „mně, ubohému venkovanu, vyznává lásku vznešená dáma!

Nechoval jsem se zrovna špatně,“ dodal náhle, snaže se překonat své nadšení. „Dovedl jsem si zachovat důstojnost.

Neřekl jsem, že ji miluji.“ Začal studovat tvar písmen; slečna de la Mole měla hezké drobné úzké a vysoké písmo. Musel se zaměstnat něčím fyzickým, aby se nezbláznil radostí.

„Váš odjezd mě nutí, abych promluvila… Bylo by nad mé síly, kdybych Vás už neměla vidět…“

Hlavou mu projel jako objev nový nápad. Přestal studovat Matyldin dopis a jeho radost se zdvojnásobila. „Vítězím nad markýzem Croisenoisem, já, který dovedu mluvit jen o vážných věcech!“ zvolal. „A on je tak hezký! Má kníry, pěknou uniformu; dovede vždy ve vhodný okamžik říci něco duchaplného a vtipného.“

Julián byl v tu chvíli blažený; šílený radostí se toulal bez cíle zahradou.

Potom zašel do své pracovny a dal se ohlásit u markýze de la Mole, který byl naštěstí doma. Předložil mu několik listů došlých z Normandie a snadno mu dokázal, že normandské pře vyžadují, aby svůj odjezd do Languedoku odložil.

„Jsem velmi rád, že nepojedete,“ řekl mu markýz, když bylo obchodní jednání u konce, „vidím vás rád u sebe.“ Julián odešel. Poslední slova mu nebyla příjemná.

„A já mu chci svádět dceru! Znemožnit možná sňatek s markýzem Croisenoisem, který je nadějí jeho budoucnosti; nestane-li se sám vévodou, chce, aby vévodskou korunku dostala aspoň jeho dcera.“ Juliánovi napadlo, aby přes Matyldin dopis, přes vysvětlení dané markýzovi odcestoval do Languedoku. Ale ten záblesk ctnosti velmi rychle pohasl.

„Já jsem dobrý,“ řekl si, „já, plebejec, mám soucit s rodinou tak vysoce postavenou! Já, kterého vévoda Chaulnes nazývá sluhou! Jak markýz zvětšuje své nesmírné jmění? Tím, že prodá státní papíry, když v zámku zaslechne, že příštího dne možná dojde k státnímu převratu. A já, kterého macešská Prozřetelnost postavila na nejnižší společenský stupeň a dala mu šlechetné srdce, ale ani tisíc franků ročního důchodu, tedy nedala mi ani chléb – v pravém slova smyslu nedala mi chléb –, já mám odmítnout rozkoš, která se mi nabízí? Odmítnout čirý pramen, který může uhasit mou žízeň ve žhavé poušti všednosti, jíž se tak namáhavě vláčím? Na mou věru, nebudu tak hloupý; každý ať si hledí sebe v té poušti sobectví, kterou nazýváme životem!“

A vzpomněl si na několik pohrdavých pohledů, jimiž ho obdařila paní de la Mole, a obzvláště dámy, její přítelkyně.

Radost z vítězství nad markýzem Croisenoisem nakonec úplně přemohla vzpomínku na mravní povinnost.

„Jak bych si přál, aby se rozzlobil!“ myslel si Julián; „s jakou jistotou bych mu pak zasadil ránu kordem!“ Při tom učinil pohyb, jako by prováděl výpad. „Až dosud jsem byl ubohý písař, který zneužíval té trochy odvahy, již měl. Po tomto dopisu jsem mu roven.

Ano,“ řekl si s bezmeznou rozkoší, pronášeje pomalu každé slovo, „moje a markýzovy zásluhy byly zváženy a ubohý tesař z Jury zvítězil.

Výborně!“ zvolal, „už vím, co odpovím. Nepředstavujte si, slečno de la Mole, že zapomenu na svůj stav. Musíte pochopit a uvědomit si, že zrazujete potomka proslulého Guye de Croisenois, který provázel svatého Ludvíka na křižácké výpravy, pro tesařova syna.“

Julián nemohl svou radost ovládnout. Musel sejít do zahrady. Jeho pokoj, v němž se zamkl, mu připadal příliš těsný, nemohl v něm dýchat.

„Já, ubohý selský synek z Jury,“ opakoval si bez ustání, „já, který jsem odsouzen nosit věčně ty smutné černé šaty! Škoda, před dvaceti lety bych byl nosil uniformu jako oni! Tehdy takový člověk jako já by byl buď zabit, anebo by se stal generálem v šestatřiceti letech.“ Dopis, který svíral v ruce, ho povzbuzoval k hrdinské póze. „Je pravda, že dnes může mít člověk v tom černém obleku ve čtyřiceti letech sto tisíc franků příjmů a modrou stuhu jako pan biskup beauvaiský.

Nuže!“ řekl si s mefistovským smíchem, „jsem chytřejší než oni! Dovedl jsem si zvolit stejnokroj svého století.“ A cítil, jak jeho ctižádost a láska k duchovnímu stavu vzrůstá. „Kolik kardinálů bylo ještě z nižšího rodu než já, a přece se dostali k moci! Například můj krajan Granvelle.“[\[18\]](./resources/undefined)

Ponenáhlu se Juliánovo vzrušení uklidnilo; zvítězila opět rozvaha. Řekl si jako jeho učitel Tartuffe, jehož úlohu znal nazpaměť:

_Ta slova pokládat jen za lest smím,  
— — —  
já uvěřím těm sladkým řečem,  
až trochu přízně, po níž tolik toužím,  
mě ujistí, že mluví pravdu._

„Tartuffe byl také zničen ženou, a byl by zasluhoval lepší osud… Mohla by mou odpověď někomu ukázat… proti tomu máme prostředek,“ dodal pomalu s krutostí, kterou se snažil ovládnout; „začneme nejvřelejšími větami z dopisu vznešené Matyldy.

Ano, ale čtyři lokajové pana de Croisenois se na mne vrhnou a vyrvou mi originál.

Nikoliv, jsem dobře ozbrojen, a jak je známo, mám ve zvyku střílet na lokaje.

Nuže, jeden z nich bude odvážný a vrhne se na mne. Slíbili mu sto napoleondorů. Zabiji ho anebo ho poraním, výborně – ale to právě chtějí. Uvrhnou mě docela právem do vězení; octnu se ve vyšetřovací vazbě a soudcové mě naprosto spravedlivě a nestranně pošlou do Poissy, abych tam dělal společnost panu Fontanovi a Magalonovi.[\[19\]](./resources/undefined) Tam budu ležet dohromady se čtyřmi sty žebráky všeho druhu… A já bych měl mít soucit s těmi lidmi!“ zvolal a prudce vyskočil. „Mají oni soucit s lidmi třetího stavu, dostanou-li je do své moci?“ Ten výkřik byl posledním vzdechem vděčnosti k panu de la Mole, která ho proti jeho vůli stále ještě znepokojovala.

„Pomalu, páni šlechtici, prohlédl jsem váš machiavelský úskok; abbé Maslon nebo pan Castenède ze semináře nebyli by to provedli lépe. Vy mi odejmete kompromitující dopis a já budu druhým plukovníkem Caronem z Kolmaru.

Jen okamžik, pánové, hned pošlu osudný dopis v dobře zapečetěném balíčku abbé Pirardovi do úschovy. To je poctivý muž, jansenista, a nedá se tudíž podplatit. Ano, ale on otvírá dopisy… Pošlu jej tedy Fouquému.“

Musíme přiznat, že Juliánův pohled byl divoký, výraz jeho tváře ohyzdný; v obličeji se mu zračila skutečná zločinnost. Byl to nešťastník bojující s celou společností.

„Do boje!“ zvolal Julián. A seběhl rychle ze schodů před vchodem do paláce. Vešel do Stánku pouličního písaře, úplně ho poděsil. „Opište to,“ řekl a podal mu dopis slečny de la Mole.

Zatímco písař pracoval, psal Fouquému; prosil ho, aby mu drahocennou věc, kterou mu posílá, uschoval. „Ale,“ pomyslil si a přestal psát, „tajná služba na poště otevře můj dopis a vrátí vám, co hledáte… ne, pánové.“ Šel k protestantskému knihkupci koupit ohromnou bibli, ukryl velmi obratně Matyldin dopis v deskách a dal vše zabalit. Jeho balík, adresovaný jednomu z Fouquého dělníků, jehož jméno v Paříži nikdo neznal, odvezl dostavník.

Pak se vrátil veselý a čilý do domu markýze de la Mole. „A teď jsme na řadě my,“ zvolal, zamkl se ve svém pokoji a odhodil kabát.

„Jakže, slečno,“ psal Matyldě, „slečna de la Mole posílá po Arsènovi, lokaji svého otce, tak svádivý dopis ubohému tesařskému synkovi z Jury? Činí to bezpochyby proto, aby si pohrála s jeho prostoduchostí…“ A opsal nejvýmluvnější věty z dopisu, který právě dostal.

Jeho dopis by byl dělal čest diplomatické rozvážnosti pana rytíře Beauvoisise. Bylo teprve deset hodin. Julián zpitý štěstím a pocitem své moci, tak novým pro takového ubožáka, šel do Italské opery. Slyšel zpívat svého přítele Geronima. Dosud nikdy ho hudba tak nenadchla. Cítil se jako bůh.

</section>
