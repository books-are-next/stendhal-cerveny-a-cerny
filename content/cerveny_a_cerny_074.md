---
title: 38\. Mocný člověk
contentType: prose
---

<section>

_Ale v jejím chování je tolik tajuplného, její postava je tak elegantní! Kdo to asi je?_

— SCHILLER

Druhého dne se brzy zrána otevřely dveře věžního pokojíku. Juliána to vytrhlo ze spánku.

„Ach proboha,“ pomyslil si, „teď přichází otec. To bude nepříjemný výstup!“

V téže chvíli se mu vrhla do náručí venkovsky oblečená žena. Stěží ji poznal. Byla to slečna de la Mole.

„Ty zlý, dověděla jsem se teprve z tvého dopisu, kde jsi. To, co nazýváš zločinem, je důstojnou pomstou, která je mi důkazem toho, jak hrdé srdce bije v tvých prsou. Dověděla jsem se o tom až ve Verrières.“

Přes jeho zaujatost proti ní, jíž si ostatně nebyl ani docela vědom, se slečna de la Mole Juliánovi velmi líbila. Jak neměl vidět v jejím jednání a v jejích slovech šlechetný, nezištný cit, povznesený nad všechno, co by byla učinila malá a všední duše! Domníval se opět, že miluje královnu, a se vzácnou ušlechtilostí ve výrazu a v myšlenkách jí po chvíli řekl:

„Vidím jasně budoucnost. Po mé smrti se vdáte za pana de Croisenois, který si vás vezme jako vdovu. Šlechetná, ale poněkud romantická duše té půvabné vdovy, zklamané a obrácené ke kultu všední rozvahy neobyčejnou a pro ni velkou a tragickou událostí, uzná za vhodné pochopit skutečné přednosti mladého markýze. Spokojíte se tím, co všichni pokládají za štěstí: vážností, bohatstvím, vysokým společenským postavením… Ale roznese-li se zpráva o vašem příchodu do Besançonu, bude to, drahá Matyldo, pro pana de la Mole nesmírná rána. To bych si nikdy neodpustil. Způsobil jsem mu už tolik zármutku! Váš přítel, akademik, řekne, že ohříval hada na prsou.“

„Přiznávám se, že jsem se nenadála, že budete tak chladně uvažovat a mít tolik starostí o budoucnost,“ pravila slečna de la Mole napolo rozhněvaná. „Má komorná byla skoro tak opatrná jako vy a dala si vystavit falešný pas; přijela jsem tedy poštou pod jménem paní Micheletové.“

„A paní Micheletové se podařilo tak snadno dostat se až ke mně?“

„Ach! Ty jsi stále ten nad všední věci povznesený člověk, kterého jsem uznala za hodna své lásky. Nejprve jsem nabídla sto franků soudcovu tajemníkovi, který tvrdil, že mě nemůže pustit do věže. Ale ten počestný člověk peníze vzal a pak mě nechal čekat, měl námitky, myslila jsem, že mě chce okrást…“ Odmlčela se.

„A pak?“ tázal se Julián.

„Nehněvej se, miláčku,“ řekla mu líbajíc ho, „musela jsem tomu tajemníkovi říci své pravé jméno. Pokládal mě za pařížskou švadlenku, zamilovanou do krásného Juliána. Skutečně, to jsou jeho vlastní slova. Přísahala jsem mu, že jsem tvou ženou. Dostanu povolení navštěvovat tě denně.“

„Tím je pošetilost dovršena,“ pomyslil si Julián. „Nemohl jsem tomu zabránit. Koneckonců pan de la Mole je tak velká osobnost, že veřejné mínění najde omluvu, vezme-li si tuto půvabnou vdovu mladý plukovník. Má smrt vše smaže;“ a oddal se s rozkoší Matyldině lásce. Bylo v ní blouznění, duševní velikost, vše, co je v lásce nejkrásnějšího. Navrhla mu docela vážně, aby zemřeli společně.

Po prvních výbuších, když se nasytila štěstí, že Juliána opět vidí, probudila se v ní náhle živá zvědavost. Zkoumala svého milence a shledala, že jeho duševní hodnoty jsou mnohem vyšší, než myslila. Zdálo se jí, že vstal z mrtvých Bonifác de la Mole, ale hrdinštější.

Matylda vyhledala nejlepší místní advokáty. Protože jim nabízela peníze příliš bez obalu, urazili se; ale nakonec přijali.

Brzy dospěla k přesvědčení, že v Besançonu v důležitých případech, jejichž výsledek je pochybný, závisí všechno na panu de Frilair.

Pod neznámým jménem paní Micheletové setkala se zprvu s nepřekonatelnými obtížemi, než si zjednala přístup k všemocnému předsedovi kongregace. Ale zpráva o krásné švadlence, která ve své bláznivé lásce přijela z Paříže do Besançonu, aby potěšila mladého abbé Juliána Sorela, se roznesla městem.

Matylda běhala po besançonských ulicích sama a pěšky; doufala, že ji nikdo nepozná. Ostatně soudila, že její věci může být na prospěch, udělá-li na lid silný dojem. Byla tak nerozumná, že pomýšlela na to, že vzbouří lid, aby zachránila Juliána, až půjde na popraviště. Domnívala se, že je oblečena prostě, jak se sluší na ženu sklíčenou žalem, ale přesto k sobě obracela zraky všech lidí.

Byla v Besançonu již předmětem všeobecné pozornosti, když se jí konečně po osmidenním úsilí podařilo dosíci slyšení u pana de Frilair.

Matylda byla statečná, ale představa vlivného předsedy kongregace a zločinné zchytralosti byly v její mysli tak těsně sdruženy, že se chvěla, když zvonila u vrat biskupského paláce. Úzkostí stěží šla, když vystupovala po schodech vedoucích k přijímacímu pokoji generálního vikáře. Hluboké ticho biskupského paláce ji mrazilo. „Mohu se posadit do křesla, křeslo mě může chytit za ruce a mohu zmizet. Na koho se bude moci komorná obrátit, až mě bude hledat? Četnický kapitán se neodváží něco podniknout… Jsem v tomto velkém městě sama!“

První pohled do pokojů ji uklidnil. Především jí otevřel lokaj ve velmi elegantní livreji. Salón, v němž musela čekat, byl zařízen s jemným a vybraným přepychem, s nímž se setkáváme v Paříži jen v nejlepších domech a který se tolik liší od hrubé nádhery. Jakmile spatřila pana de Frilair, který k ní přicházel s otcovským výrazem ve tváři, zmizely všechny její představy hrozného zločinu. Nenacházela v jeho krásné tváři dokonce ani stopy po výbojné a trochu fanatické ctnosti, která byla pařížské společnosti tak nesympatická. Lehký úsměv oživoval tvář kněze, jenž byl v Besançonu všemocným pánem, a prozrazoval, že má před sebou společenského člověka, vzdělaného preláta, obratného organizátora. Matylda měla pocit, že je v Paříži.

Panu de Frilair stačilo několik okamžiků k tomu, aby Matyldu přiměl k přiznání, že je dcerou jeho mocného protivníka, markýze de la Mole.

„Nejsem opravdu paní Micheletová,“ řekla vracejíc se opět ke svému pyšnému chování. „Přiznávám se k tomu ráda, neboť přicházím k vám, abych se s vámi poradila, zda by bylo možno zařídit, aby se pan de la Vernaye dostal z vězení. Předně, provinil se jen nerozvážností; ženě, po níž střelil, se daří dobře. Za druhé, mohu ihned sehnat padesát tisíc franků. Konečně, pro mne a mou rodinu by z vděčnosti nebylo nic obtížné pro toho, kdo by pana de la Vernaye zachránil.“ Pan de Frilair byl zřejmě překvapen, když uslyšel to jméno. Matylda mu ukázala několik dopisů ministra války adresovaných panu Juliánu Sorelovi de la Vernaye.

„Vidíte, pane generální vikáři, že se můj otec postaral o jeho kariéru. Uzavřeli jsme tajný sňatek, ale otec si přeje, aby sňatek poněkud neobvyklý pro dceru z rodiny de la Mole nebyl prohlášen dříve, pokud můj muž nebude vyšším důstojníkem.“

Matylda zpozorovala, že z vikářovy tváře rychle mizí výraz dobroty a přívětivé veselosti, a to tou měrou, jak pan de Frilair přicházel na důležité objevy. V jeho obličeji se zračila zchytralost smíšená s velkou lstivostí.

Generální vikář měl nějaké pochybnosti; pročítal znovu pomalu úřední doklady.

„Jak bych mohl využít těch podivných důvěrných sdělení?“ pomyslil si. „Dostal jsem se najednou do důvěrného styku s přítelkyní slavné maršálové de Fervaquel všemocné neteře biskupa …ského, který ustanovuje biskupy ve Francii.

Co jsem viděl daleko v nejisté budoucnosti, neočekávaně se mi nabízí. To mě může přivést k cíli všech mých tužeb.“

Zprvu byla Matylda poděšena náhlou změnou ve tváři toho mocného člověka, s nímž byla samotná v odlehlém pokoji. „Hloupost,“ řekla si brzy. „Bylo by horší, kdybych nebyla udělala vůbec žádný dojem na chladné sobectví toho kněze, nabaženého moci a požitků.“

Pan de Frilair byl oslněn nenadálou vyhlídkou, která se náhle otevřela před jeho očima a mohla vést k hodnosti biskupské, a žasl nad Matyldiným diplomatickým důmyslem a inteligencí. Zapomněl na okamžik na svou obvyklou opatrnost. Slečna de la Mole by ho byla málem viděla u svých nohou. Vikář se přímo chvěl ctižádostí.

„Vše se vyjasňuje,“ pomyslila si, „zde nebude nic nemožné přítelkyni paní de Fervaques.“ Překonala ještě velmi bolestnou žárlivost a měla odvahu vysvětlit vikáři, že Julián je důvěrným přítelem paní maršálové a že se skoro denně u ní vídal s biskupem …ským.

„Kdyby byl čtyřikrát nebo pětkrát po sobě vylosován seznam šestatřiceti porotců z nejváženějších obyvatelů departementu,“ řekl důrazně generální vikář s chtivým, ctižádostivým pohledem, „musel bych mít velmi malé štěstí, kdyby osm nebo deset těch nejinteligentnějších z celé skupiny nebyli moji přátelé. Skoro vždy budu mít většinu, silnější než ti, kdo by ho chtěli odsoudit; mohu tedy, slečno, velmi snadno dosíci toho, aby byl osvobozen.“

Kněz se náhle zarazil, jako by byl překvapen zvukem svých slov; přiznal se zde k věcem, s nimiž se kněz nikdy nesvěřuje laikovi.

Neméně byla překvapena Matylda, když jí vyprávěl, že v besançonské společnosti největší podiv a zájem na podivném případu Juliánově vyvolalo to, že Julián vzbudil kdysi velkou lásku v paní de Rênal a dlouho ji opětoval. Panu de Frilair neušlo, jak velký zmatek způsobilo jeho vypravování.

„Jsme vyrovnáni!“ pomyslil si. „Konečně mám prostředek, jak ovládat tu odhodlanou osůbku; už jsem se bál, že se mi to nepodaří.“ Vznešený vzhled a umíněnost zvyšovaly v jeho očích vzácný půvab krásné dívky, která stála před ním skoro jako prosebnice. Ovládl se zase úplně a neváhal jitřit její bolest.

„Nebyl bych nijak překvapen,“ řekl jí bezstarostně, „kdybychom se dověděli, že pan Sorel střelil po té ženě, kterou kdysi tak miloval, z pouhé žárlivosti. Nelze upřít, že je půvabná, a do nedávné doby se stýkala velmi často s nějakým abbé Marquinotem z Dijonu, jakýmsi jansenistou, nevychovaným člověkem, jako jsou všichni jansenisté.“

Pan de Frilair trýznil s rozkoší a podle své libovůle srdce té hezké dívky, jejíž slabou stránku odkryl.

„Proč by byl pan Sorel zvolil kostel,“ řekl a pohlédl planoucíma očima na Matyldu, „ne-li proto, že tam jeho sok právě sloužil mši? Všichni tvrdí, že ten člověk, který je tak šťasten, že se ho ujímáte, je neobyčejně nadaný a ještě více rozvážný. Nebylo by bývalo prostší ukrýt se v zahradě pana de Rênal, když ji přece tak dobře zná? Tam mohl být skoro jistý, že nebude spatřen ani chycen, ba ani podezříván, a tam mohl zabít ženu, na niž žárlil.“

Zdánlivě správné úvahy pana de Frilair připravily Matyldu o zbytek zdravého rozumu. Ta hrdá dívka byla již syta toho chladného uvažování, kterým lze podle mínění lidí vyšší společnosti věrně vystihnout celou lidskou povahu, a nemohla hned pochopit, že vášnivé povaze působí potěšení, může-li se vysmát jakékoliv opatrnosti. Ve vznešené pařížské společnosti, v níž Matylda žila, bývá zpravidla i vášeň rozvážná. Z okna se vrhají pouze lidé bydlící v podkroví.

Abbé de Frilair si byl nyní jist svou mocí. Dal Matyldě na srozuměnou (bezpochyby lhal), že má v rukou státního návladního, jehož úkolem bylo vést žalobu proti Juliánovi.

Až bude vylosováno šestatřicet porotců, zakročí prý přímo a osobně alespoň u třiceti z nich.

Kdyby se Matylda nebyla panu de Frilair tak líbila, byl by s ní mluvil tak otevřeně až při pátém nebo šestém setkání.

</section>

[^1]: V mincích po 6 francích.

[^2]: Citáty z Byrona jsou v překladu Pavla Eisnera.

[^3]: Hrdinka veršované povídky ,,Paní z Vergy“ hynoucí v domnění, že ji zradil milenec.

[^4]: Překlad J. V. Sládka.

[^5]: Náboženské spolky služebnictva, jejichž prostřednictvím církev získávala spojence v šlechtických domech.

[^6]: Podívejte se na stranu 130.

[^7]: Věřte mi.

[^8]: Co je psáno, to je dáno.

[^9]: Chytrému napověz.

[^10]: Buď zdráv a miluj mě.

[^11]: Viz v Louvru vévodu Františka Aquitánského, odkládajícího přilbu a beroucího na sebe mnišský hábit, č. 1130 (_pozn. aut._).

[^12]: Francouzská mystička.

[^13]: Venkove, kdy tě spatřím (citát je však z Horatia).

[^14]: Jsem při tobě, je to moje dílo.

[^15]: Proslulý kejklíř (pozn. autora).

[^16]: Rossiniho opera.

[^17]: To mluví nespokojenec (poznámka Molièrova k Tartuffovi). _Pozn. autora._

[^18]: Biskup a ministr narozený v Besançonu.

[^19]: Redaktoři satirického časopisu, uvěznění pro urážku vlády.

[^20]: Musím se potrestat, jestliže jsem příliš milovala.

[^21]: Syn zedníka, který velel části roajalistické armády při vendéském povstání.

[^22]: Slavný kazatel.

[^23]: Jestliže dovolí osud.

[^24]: Od této chvíle již neřeknu ani slovo.

[^25]: Zde mluví z něho jakobín (_Pozn. aut.)._

[^26]: Od La Fontaina; podle nich je „manželský svazek tísnivým ortelem“.
