---
title: 5\. Citlivost a vznešená zbožná dáma
contentType: prose
---

<section>

_Trochu odvážnější myšlenka vypadá tam jako hrubost, tak jsou zvyklí na plané řeči. Běda tomu, kdo pronáší nějaké nové myšlenky!_

— FAUBLAS

Když po několikaměsíční zkušební době dostal Julián od intendanta třetí čtvrtletní plat, byl již pověřen správou markýzových statků v Bretani a Normandii. Julián tam často dojížděl. Vedl také korespondenci týkající se pověstného procesu s abbém de Frilair. Pirard ho do něho zasvětil.

Podle stručných poznámek, které markýz načrtával na okraji všech možných listin, jež dostával, sestavoval Julián dopisy, jež mohl markýz skoro všechny podepsat.

V bohoslovecké škole si profesoři často stěžovali na to, že Julián nemá dost vytrvalosti, ale přesto ho pokládali za jednoho z nejlepších žáků. Všemi těmito pracemi, jichž se chápal se zápalem chorobné ctižádosti, pozbyl Julián velmi brzy svěžesti, již si přinesl z venkova. Jeho bledost byla v očích mladých spolužáků předností; Julián poznal, že nejsou zdaleka tak zlomyslní a že neklekají tak před penězi jako seminaristé besançonští. Domnívali se, že Julián trpí plicním neduhem. Markýz mu daroval koně.

Julián se bál, že bude na projížďkách potkávat spolužáky, a proto jim řekl, že mu lékaři předepsali jízdu na koni. Abbé Pirard ho uvedl do několika jansenistických společností. Julián byl překvapen; pojem náboženství byl v jeho duchu nerozlučně spojen s představou pokrytectví a s touhou po penězích. Obdivoval se těm zbožným a přísným lidem, kteří nemyslili nikdy na hmotný prospěch. Někteří jansenisté si ho oblíbili a radili mu. Otvíral se před ním nový svět. U jansenistů se seznámil s hrabětem Altamirou; byl to muž skoro šest stop vysoký, liberál, který byl ve své vlasti odsouzen k smrti. Byl hluboce zbožný. Ten podivný kontrast, ta směs zbožnosti a lásky ke svobodě ho překvapila.

Poměr mezi mladým hrabětem a Juliánem ochladl. Norbertovi se zdálo, že Julián příliš živě reaguje na žerty některých jeho přátel. Julián, protože se několikrát nezachoval dost vhodně, si uložil, že slečnu Matyldu nikdy sám neosloví.

V domě markýze de la Mole byli k němu stále vybraně zdvořilí; ale cítil, že jeho vážnost poněkud poklesla. Jeho zdravý venkovský rozum si to vysvětloval lidovým příslovím: co je nové, to je krásné**_._**

Snad byl už poněkud prozíravější než za prvních dní anebo pominulo první okouzlení způsobené pařížskou uhlazeností.

Jakmile skončil svou práci, smrtelně se nudíval; to je ochromující účinek podivuhodné, ale odměřené a přesně podle společenského postavení odstupňované zdvořilosti, jíž se vyznačuje vznešená společnost. Citlivější srdce v tom brzy vycítí strojenost.

Venkovu lze ovšem vytýkat hrubý anebo málo zdvořilý tón; ale tam se člověk při řeči aspoň rozohní. V domě markýze de la Mole nebyla Juliánova samolibost nikdy raněna, ale ke konci dne se mu často chtělo plakat. Na venkově vám projeví číšník účast, přihodí-li se vám při vstupu do kavárny něco nepříjemného; ale byla-li tou nehodou dotčena vaše samolibost, bude vám při projevování své lítosti desetkrát opakovat právě to slovo, které vás trápí. V Paříži je každý tak plný ohledů, že poodejde od vás, chce-li se mu smát, ale přitom mu zůstanete vždy cizí.

Pomineme mlčením spoustu drobných událostí, jež by byly Juliána zesměšnily, kdyby nebyl býval jaksi mimo dosah směšnosti. Jeho přepjatá nedůtklivost byla příčinou tisícerých přehmatů. Všechny jeho zábavy měly nějaký účel: střílel denně z pistole, byl jedním z dobrých žáků nejproslulejších učitelů šermu. Jakmile měl volnou chvíli, místo aby jí použil jako dříve ke čtení, běžel do jízdárny a žádal nejdivočejší koně. Při projížďkách s majitelem jízdárny ho kůň skoro vždy shodil.

Markýzi se zamlouvala jeho vytrvalost v práci, jeho mlčenlivost a inteligence a ponenáhlu mu svěřoval i nejspletitější věci. Když markýzi jeho nesmírná ctižádost popřála chvíli oddechu, zabýval se obchody svědčícími o značném důvtipu; jelikož měl vždy nejnovější zprávy, podařila se mu mnohá spekulace.

Kupoval domy, lesy; ale snadno ho to rozladilo. Rozházel sta louisdorů a o sto franků se soudil. Boháči, kteří mají hrdou povahu, hledají v obchodních jednáních zábavu, a ne zisk. Markýz potřeboval pomocníka, který by jeho peněžní záležitosti uvedl prostě a přehledně do pořádku.

Ačkoliv paní de la Mole byla tak odměřená, někdy se Juliánovi posmívala. Vše, co je neočekávané a pramení v citlivosti, nahání vznešeným dámám hrůzu; je to opak ustálených zvyklostí. Markýz se ho několikrát zastal. „Je-li směšný ve vašem salónu, ve své kanceláři triumfuje.“ Julián se zase domníval, že přišel paní markýze na tajemství. Jakmile byl ohlášen baron La Joumate, byla ihned ochotna se o všechno zajímat. Byl to chladný člověk a jeho tvář prozrazovala nepřístupnost. Byl malý, hubený, ošklivý, velmi dobře oblečený, život trávil u dvora, a když mluvil, celkem nic nepovídal. Takové bylo také jeho smýšlení. Paní de la Mole by byla bývala poprvé v životě neobyčejně šťastna, kdyby ho byla mohla oženit se svou dcerou.

</section>
