---
contentType: prose
---

## 11.  
Vláda mladé dívky

Obdivuji se její kráse, ale bojím se jejího ducha.

— MÉRIMÉE

Kdyby byl Julián využil času, který věnoval přemrštěnému obdivování Matyldiny krásy nebo horlení proti vrozené pýše její rodiny, na kterou ona pro něho zapomínala, a místo toho pozoroval, co se děje v salónu, byl by pochopil, v čem spočívá její moc nad všemi kolem ní. Jakmile se někdo slečně de la Mole znelíbil, dovedla ho potrestat žertem tak přiléhavým, tak dobře voleným, zdánlivě slušným a tak vhodně užitým, že se rána tím více rozšiřovala, čím více o ní člověk přemýšlel. Ponenáhlu se stávala postrachem uražených domýšlivců. Poněvadž si nevážila mnohých věcí, po kterých celá její rodina tolik toužila, pokládali ji za netečnou. Šlechtické salóny poskytují člověku potěšení, že o nich může pak vyprávět, ale to je také vše; uhlazenost sama o sobě má cenu pouze první dny. Julián to zakusil na sobě; po prvním okouzlení, po prvním překvapení si říkal: „Uhlazenost je jenom schopnost nezlobit se nad špatnými způsoby jiných.“ Matylda se často nudila a byla by se snad nudila všude. Bylo tedy pro ni zábavou a skutečným požitkem, mohla-li vymyslit nějaký břitký vtip.

Možná, že jenom proto poskytla naději markýzi Croisenoisovi, hraběti Caylusovi a dvěma nebo třem mladým mužům z nejvýznamnějších rodin, aby měla trochu zábavnější oběti než své staré příbuzné, akademika a několik společensky podřadných lidí, kteří se jí dvořili. Sloužili jí jen za nové terče vtipů.

Přiznáváme neradi, neboť máme Matyldu rádi, že dostala od několika z nich dopisy a že jim někdy odpověděla. Musíme k tomu hned dodat, že tato dívka se svým chováním nehodila do devatenáctého století. Žačkám důstojného kláštera Srdce Ježíšova nelze celkem vytýkat nedostatek opatrnosti.

Jednoho dne vrátil markýz Croisenois Matyldě dosti kompromitující dopis, který mu předešlého dne napsala. Domníval se, že tím diplomatickým krokem své věci velmi prospěl. Ale Matylda bývala v dopisech právě ráda neopatrná. Působilo jí rozkoš zahrávat si s osudem. Nepromluvila s ním potom šest neděl.

Dopisy těch mladých mužů ji bavily, ale zdálo se jí, že jsou si všechny podobny. Všechny byly plny nejhlubší, nejmelancholičtější lásky.

„Je to vždy týž dokonalý muž, který by pro vás skočil do ohně,“ říkala své sestřenici. „Znáte něco otřepanějšího? Tak tedy budou vypadat dopisy, které budu dostávat po celý život! Ty dopisy se mohou změnit jen každých dvacet let podle zaměstnání, které je právě v módě. V době císařství nebyly jistě tak bezbarvé. Tehdy všichni mladí lidé vznešené společnosti viděli nebo vykonali válečné činy, které skutečně byly velkolepé. Například můj strýc, vévoda N…, bojoval u Wagramu.“

„Jakou inteligenci potřebuje člověk k tomu, aby zasadil ránu šavlí? A když se jim to podaří, kolik se o tom namluví!“ řekla slečna de Sainte-Hérédité, Matyldina sestřenice.

„Ale mne taková vyprávění baví. Být v opravdové bitvě, bitvě napoleonské, kde bylo zabito deset tisíc vojáků, svědčí o odvaze. Vydávat se v nebezpečí povznáší duši a zachraňuje ji před nudou, v níž, jak se zdá, moji ubozí zbožňovatelé tonou; a nuda je nakažlivá. Kdo z nich připadne na myšlenku vykonat něco neobyčejného? Ucházejí se o mou ruku, to je pěkné hrdinství! Jsem bohatá a můj otec dopomůže svému zeti ke kariéře. Ach, kdyby se našel aspoň jeden, který by byl trochu zábavný!“

Živý, přesný a malebný způsob, jakým se Matylda dívala na věci, kazil, jak vidíme, její mluvu. Často se jejím uhlazeným přátelům zdál některý její výraz neslušný. Kdyby byla bývala méně v módě, byli by si snad přiznali, že její řeč je pro jemnou dívku poněkud příliš barvitá.

Ona zase byla k těm hezkým kavalírům, kteří zalidňují Bouloňský lesík, velmi nespravedlivá. Dívala se do budoucnosti ne právě s hrůzou, to by byl býval příliš silný pocit, ale s nechutí, v jejím věku velmi neobvyklou.

Co si mohla přát? Vším ji náhoda zahrnula: bohatstvím, vznešeností rodu, duchem, krásou, jak se aspoň říkalo a jak tomu sama věřila.

Takový byl myšlenkový svět bohaté dědičky, na niž byla v době, kdy počínala nacházet zálibu v procházkách s Juliánem, soustředěna závist saintgermainského předměstí. Byla překvapena jeho pýchou; obdivovala se chytrosti toho malého měšťáka. „Přivede to až na biskupa jako abbé Maury,“ řekla si.

Brzy ji zaujal upřímný a nelíčený odpor, s nímž náš hrdina přijímal mnohé z jejích názorů; uvažovala o tom. Vyprávěla své přítelkyni i nejmenší podrobnosti jejich hovorů a viděla, že se jí nikdy nedaří úplně vystihnout jejich pravý smysl.

Náhle jí probleskla hlavou myšlenka: „Mám to štěstí, že miluji,“ řekla si jednoho dne a měla neuvěřitelnou radost. „Miluji, miluji, to je jasné! Kde jinde by mohla mladá, krásná, duchaplná dívka v mém věku nalézt hluboké dojmy, ne-li v lásce? Je to všechno marné, nebudu nikdy milovat Croisenoise, Cayluse a všechny ty ostatní. Jsou dokonalí, snad příliš dokonalí, ale nudí mě.“

Prošla v duchu všechny popisy lásky, které četla v Manon Lescaut, Nové Heloise, v Listech portugalské jeptišky atd. atd. Jí šlo samozřejmě jenom o velké vášně; povrchní láska byla nedůstojná dívky jejího věku a jejího rodu. Za lásku pokládala pouze opravdový, hrdinský cit, s nímž se bylo možno setkat ve Francii za Jindřicha III. a Bassompierra. Taková láska necouvala zbaběle před překážkami, nýbrž naopak vedla k velkým činům. „Jaké neštěstí pro mne, že nemáme dnes skutečný královský dvůr, jako byl dvůr Kateřiny Medicejské nebo Ludvíka XIII.! Cítím, že jsem schopna nejsmělejších a největších činů. Což bych nedokázala udělat z krále opravdového muže, kdyby takový Ludvík XIII. vzdychal u mých nohou? Vedla bych ho do Vendéska, jak často říká baron Tolly, a odtud by dobyl zpět svého království; to by byl konec konstituce… a Julián by mě podporoval. Co mu schází? Jméno a jmění. Jméno by si získal a bohatství by dobyl.

Croisenoisovi nechybí nic a bude po celý život pouhým zpola ultramontánním, zpola liberálním vévodou, člověkem nerozhodným, vždy se vyhýbajícím výstřednostem, proto bude všude až na druhém místě**_._**

Který velký čin není ve chvíli, kdy jej podnikáme, výstředností? Obyčejným lidem se zdá uskutečnitelným, teprve když je vykonán. Ano, v mém srdci bude kralovat láska se všemi svými zázraky; cítím to podle vzrušení, které se mne zmocňuje. Nebesa mi byla dlužna tuto přízeň. Nezahrnula nadarmo jedinou bytost všemi přednostmi. Mé štěstí bude mne hodno. Žádný z mých dnů se nebude strnule podobat předešlému dni. Již v tom je velikost a odvaha, že se osměluji milovat muže, který společensky stojí tak hluboko pode mnou. Ale jde o to: bude mne i nadále hoden? Při první slabosti, kterou u něho zpozoruji, ho opustím. Dívka mého rodu, s rytířskou povahou, kterou mi všichni přiznávají (byl to výrok jejího otce), nesmí se chovat hloupě.

A nehrála bych takovou hloupou úlohu, kdybych milovala markýze Croisenoise? Měla bych v novém vydání štěstí svých sestřenic, jimiž tak dokonale pohrdám. Vím předem všechno, co by mi ubohý markýz říkal, všechno, co bych mu odpovídala. Jakápak láska, při níž je člověku do zívání? To bych se už stejně mohla stát pobožnůstkářkou. Podepsala bych smlouvu, jako tomu bylo při sňatku mé nejmladší sestřenice, a dědeček a babička by byli dojati, pokud by nebyli rozmrzelí pro poslední podmínku, kterou den předtím vpravil do smlouvy notář druhé strany.“
