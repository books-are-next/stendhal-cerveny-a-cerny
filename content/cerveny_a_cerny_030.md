---
title: |-
  25.
  Seminář
contentType: prose
---

_Tři sta třicet šest obědů po 83 centimech; tři sta třicet šest večeří po 38 centimech; čokoládu, kdo má na ni právo; kolik se tu dá vydělat na poslušnosti!_

— VALENOD Z BESANÇONU

Už z dálky uviděl pozlacený železný kříž nad vraty; šel pomalu; zdálo se mu, že nohy pod ním klesají. „Tam je tedy to peklo na zemi, jemuž nemohu uniknout!“ Konečně se odhodlal zazvonit. Zvuk zvonu se rozléhal jako opuštěným domem. Za deset minut mu přišel otevřít bledý, černě oděný muž. Julián na něho pohlédl a hned sklopil zrak. Vrátný měl zvláštní vzezření. Vypouklé zornice zelených očí se mu stahovaly jako kočce; nehybná víčka svědčila o naprosté necitelnosti; tenké rty měl vyklenuty v polokruhu nad vyčnívajícími zuby. V jeho tváři se však nezračila zločinnost, nýbrž spíše úplná bezcitnost, která budí v mládeži mnohem větší hrůzu. Jediný cit, který mohl Julián letmým pohledem uhodnout na té podlouhlé pobožnůstkářské tváři, bylo hluboké pohrdání každou světskou řečí, jež by se netýkala nebe.

Julián s přemáháním pozdvihl oči a vyložil hlasem rozechvěným od silného bušení srdce, že by chtěl mluvit s panem Pirardem, ředitelem semináře. Černý muž mu mlčky pokynul, aby šel za ním. Vystoupili do druhého poschodí po širokých schodech s dřevěným zábradlím, jejichž zborcené stupně, nakloněné šikmo ode zdi, vypadaly na spadnutí. Vrátný s námahou otevřel dvířka, nad nimiž visel veliký hřbitovní kříž z měkkého, černě natřeného dřeva. Uvedl Juliána do temného nízkého pokoje, na jehož zdech vybílených vápnem visely dva veliké obrazy zčernalé stářím. Julián zůstal o samotě; strašně se bál, srdce mu prudce bušilo; nejraději by se byl rozplakal. V celém domě vládlo mrtvé ticho.

Za čtvrt hodiny, která mu připadala dlouhá jako den, se pochmurný vrátný opět objevil ve dveřích na opačném konci pokoje. Neuznal za vhodné promluvit, jen mu pokynul, aby šel dále. Julián vešel do pokoje, který byl ještě větší než první a byl velmi slabě osvětlen. Měl také obílené zdi, ale nebyl tam nábytek. Pouze v koutě u dveří uviděl Julián, když šel kolem, postel z měkkého dřeva, dvě slaměné židle a malé křeslo z jedlových prken bez polštáře. Na druhém konci pokoje u okénka se zažloutlými tabulemi, ozdobeného několika zanedbanými květináči, seděl u stolu muž oděný vetchou klerikou; zdálo se, že je rozhněvaný. Probíral se v hromadě malých papírových čtvrtek, na každou napsal několik slov a rovnal je na stole. Nevšiml si Juliánovy přítomnosti. Ten stál nehnutě uprostřed pokoje, kde ho zanechal vrátný, který opět odešel a zavřel za sebou dveře.

Tak minulo deset minut; muž v chatrné klerice stále psal. Julián byl tak vzrušen a postrašen, že myslil, že omdlí. Filosof by byl snad usoudil, a možná mylně, že tak silně působí ohyzdnost na duši, která je stvořena, aby milovala to, co je krásné.

Konečně píšící muž zdvihl hlavu; Julián to zpozoroval až po chvíli a i pak zůstal nehnutě stát, jako by byl smrtelně zasažen tím strašným pohledem, který byl na něho upřen. Dělaly se mu před očima mžitky, sotva rozeznával podlouhlý obličej, který byl celý, kromě mrtvolně bledého čela, pokryt červenými skvrnami. Mezi červenými tvářemi a bílým čelem se leskla dvě malá černá očka, která byla s to nahnat hrůzu i nejsrdnatějšímu člověku… Vysoké čelo vystupovalo z hladce učesaných, hustých, jako uhel černých vlasů.

„Přistoupíte blíže, ano, nebo ne?“ řekl mu konečně kněz netrpělivě.

Julián postoupil kupředu, až konečně, skoro omdlévaje a bledý jako dosud nikdy v životě, stanul na tři kroky od stolu z měkkého dřeva, pokrytého čtvrtkami papíru.

„Ještě blíže!“ řekl ten člověk.

Julián přistoupil ještě blíže a vztáhl ruku, jako by se chtěl o něco opřít.

„Jmenujete se?“

„Julián Sorel.“

„Přicházíte hodně pozdě,“ řekl kněz a znovu na něho upřel strašný pohled.

Julián nemohl ten pohled snést; natáhl znovu ruku, jako by se chtěl zachytit, a padl jak dlouhý tak široký na podlahu.

Kněz zazvonil. Julián pozbyl jen schopnost vidět a pohnout sebou; ale slyšel, že někdo přichází.

Zdvihli ho a posadili na malé křeslo z měkkého dřeva. Zaslechl, jak ten strašný člověk řekl vrátnému:

„Zdá se, že má padoucnici; to nám tu ještě scházelo.“

Když Julián mohl zase otevřít oči, člověk s červeným obličejem již opět psal; vrátný už zmizel. „Musím si dodat odvahy,“ řekl si náš hrdina, „a především nedat na sobě znát, jak mi je.“ Bylo mu velice špatně od žaludku. „Přihodí-li se mi něco, Bůh ví, co si o mně pomyslí.“ Konečně kněz přestal psát, pohlédl úkosem na Juliána a otázal se ho:

„Můžete mi odpovídat?“

„Ano,“ odvětil Julián tiše.

„Tak to je dobře.“

Černý muž vstal a netrpělivě hledal nějaký dopis v zásuvce jedlového stolu; stůl při otvírání zaskřípal. Když dopis našel, opět pomalu usedl, pohlédl znovu na Juliána tak, že mu skoro vzal tu trošku života, kterou ještě v sobě měl, a řekl:

„Byl jste mi doporučen panem Chélanem. Byl to nejlepší farář v diecézi, ctnostný člověk, možno-li to vůbec o někom říci, a již třicet let jsme přáteli.“

„Ach, mám tedy čest mluvit s panem Pirardem,“ pravil Julián téměř neslyšně.

„Patrně,“ odvětil ředitel semináře a zlostně na něho pohlédl. Lesk jeho drobných očí se zdvojnásobil a zároveň bezděky škubl svaly kolem ústních koutků. Podobal se tygrovi, který se již těší, že pohltí svou kořist.

„Chélanův dopis je krátký,“ pravil, jako by mluvil sám k sobě. **_„_**Intelligenti pauca**_;_**[**_**\[9\]**_**](./resources/undefined) v dnešní době nelze ani příliš málo napsat.“ Četl nahlas:

„Posílám vám Juliána Sorela ze zdejší farnosti, kterého jsem křtil asi před dvaceti lety. Je synem bohatého tesaře, ale otec mu nic nedává. Julián bude zdatným dělníkem na vinici Páně. Nechybí mu paměť a chápavost, je hloubavý. Bude jeho náklonnost k duchovnímu stavu trvalá? Je upřímná?“

„Upřímná!“ opakoval abbé Pirard udiveně a pohlédl na Juliána; ale jeho pohled byl již přívětivější; ,,upřímná!“ opakoval tišším hlasem a četl dále.

„Prosím Vás o stipendium pro Juliána Sorela; zaslouží si je, udělá-li předepsané zkoušky. Vpravil jsem do něho trochu teologie, té staré, dobré teologie Bossuetovy, Arnaultovy a Fleuryho. Nebude-li se Vám líbit, pošlete mi ho zpět; ředitel chudobince, kterého dobře znáte, mu nabízí místo vychovatele za osm set franků ročně. – Má duše je bohudíky klidná. Zvykám pomalu té strašné ráně. Vale et me ama**_.“_**[**_**\[10\]**_**](./resources/undefined)

Když abbé Pirard četl podpis, zvolnil hlas a pronesl s povzdechem jméno Chélan**_._**

„Je klidný,“ dodal, „jeho ctnost si věru zasluhuje té odměny; kéž mi ji Bůh poskytne, dojde-li to se mnou také tak daleko!“

Pohlédl k nebi a poznamenal se křížem. Při tom posvátném znamení Julián cítil, že pocit hrůzy, který se ho zmocnil v okamžiku, kdy vstoupil do tohoto domu, slábne.

„Mám zde tři sta jedenadvacet čekatelů na nejsvětější stav,“ pravil konečně abbé Pirard přísným, ale ne zlým hlasem, „pouze sedm nebo osm z nich mi bylo doporoučeno takovými lidmi, jako je abbé Chélan; budete tedy mezi těmi třemi sty jedenadvaceti devátým. Ale má protekce neznamená ani přízeň, ani shovívavost, znamená dvojnásobnou péči o vás a přísnost proti neřestem. Zamkněte dveře.“

Julián se pokusil dojít ke dveřím; podařilo se mu to, neupadl. Všiml si, že malé okénko vedle dveří vede do polí.

Uviděl stromy; ten pohled ho potěšil, jako by byl spatřil staré přátele.

„Loquerisne linguam latinam?“ (mluvíte latinsky?) otázal se ho abbé Pirard, když se Julián vrátil.

„Ita, pater optime“ (ano, dobrotivý otče), odvětil Julián, který se trochu vzpamatoval. Ve skutečnosti mu ještě nikdo v životě nepřipadal méně dobrotivým než v poslední půlhodině pan Pirard.

Rozmluva pokračovala latinsky. Knězův pohled se stával přívětivějším. Julián nabýval opět trochu klidu. „Jaký jsem slaboch,“ pomyslil si, „že nechám na sebe působit takovým pokrytcem! Je to asi právě takový ničema jako pan Maslon“; a Julián měl radost, že si skoro všechny peníze ukryl v botách.

Abbé Pirard zkoušel Juliána z teologie; byl překvapen jeho rozsáhlými vědomostmi. A jeho překvapení ještě vzrostlo, když mu kladl podrobné otázky z Písma svatého. Ale když se dostal k učení církevních otců, zjistil, že Julián nezná skoro ani podle jména sv. Jeronýma, sv. Augustina, sv. Bonaventuru, sv. Basilia atd. atd.

„Tu máme opět ten osudný sklon k protestantství,“ pomyslil si abbé Pirard, „který jsem Chélanovi vždy vytýkal. Důkladná, až příliš důkladná znalost Písma svatého.“

(Julián totiž, aniž byl tázán, mluvil o skutečné době, kdy byly napsány Geneze, Pentateuch atd.)

„K čemu vede to nekonečné hloubání o Písmu svatém,“ pomyslil si abbé Pirard, „ne-li k osobnímu zkoumání**_,_** tedy k nejhoršímu protestantismu? A vedle té nerozumné vědy nic o Otcích, co by mohlo vyvážit takovou náchylnost.“

Ale údiv ředitele semináře neznal mezí, když se Juliána ptal na pravomoc papežovu. Očekával od něho zásady staré galikánské církve, ale místo toho mu mladík odříkal celou knihu pana de Maistre.

„Ten Chélan je zvláštní člověk,“ myslil si abbé Pirard, „seznámil ho s tou knihou proto, aby ho naučil tropit si z ní smích?“

Marně se snažil otázkami vyzkoumat, zda Julián skutečně věří učení pana de Maistre. Mladík odpovídal jen to, co se naučil. Od té chvíle bylo Juliánovi dobře, cítil, že je pánem sama sebe. Když byla dlouhá zkouška u konce, zdálo se mu, že pan Pirard přísnost k němu již jen předstírá. Vskutku, kdyby nebylo zásad přísné vážnosti, jež po patnáct let pokládal za nutné zachovávat vůči bohoslovcům, byl by ředitel semináře Juliána objal ve jménu logiky: tolik jasnosti, přesnosti a určitosti nacházel v jeho odpovědích.

„Smělý a zdravý duch,“ říkal si, „ale corpus debile (tělo je slabé).“

„Omdléváte tak často?“ otázal se Juliána francouzsky, ukazuje mu prstem na podlahu.

„Bylo to poprvé v životě, tvář vrátného mě tak polekala,“ dodal Julián červenaje se jako chlapec.

Abbé Pirard se mírně usmál.

„To je následek světských marností, jste jistě zvyklý usměvavým tvářím, pravým komediím lži. Pravda je vážná, milý pane. A není také naše povolání zde na zemi vážné? Budete muset bdít nad tím, aby vaše svědomí se mělo na pozoru před takovou slabostí. Jste příliš přístupný půvabům zevnějšku**_._**

Kdybyste mi nebyl doporučen,“ pravil abbé Pirard, pokračuje se zřejmým potěšením opět latinsky, „kdybyste mi nebyl doporučen takovým mužem, jako je abbé Chélan, mluvil bych s vámi marnivou řečí tohoto světa, jíž, jak se zdá, jste příliš uvykl. Řekl bych vám, že plné stipendium, o něž se ucházíte, je něco, čeho lze na světě dosíci ze všeho nejtíže. Ale abbé Chélan si šestapadesátiletou apoštolskou prací získal příliš velké zásluhy, aby pro vás nedostal v semináři stipendium.“

Po těch slovech varoval abbé Pirard Juliána, aby nevstupoval do žádného spolku nebo tajného sdružení bez jeho dovolení.

„Dávám vám na to čestné slovo,“ pravil Julián se srdečnou sdílností poctivého člověka.

Ředitel semináře se poprvé usmál.

„To slovo zde neznáme,“ řekl, „příliš připomíná samolibou čest světských lidí, která je svádí k tolika hříchům a často i ke zločinům. Jste mi zavázán svatou poslušností podle sedmnáctého článku bully Unam ecclesiam svatého Pia V. Jsem vaším církevním představeným. V tomto domě, můj nejmilejší synu, slyšet znamená poslouchat. Kolik máte peněz?“

„Už je to tu,“ řekl si Julián „proto mě nazval nejmilejším synem.“

„Pětačtyřicet franků, otče.“

„Zapisujte přesně, jak těch peněz užijete; budete mi z nich muset klást účty.“

Trapný výslech trval tři hodiny. Abbé zavolal vrátného.

„Ubytujte Juliána Sorela v cele číslo 103,“ pravil mu abbé Pirard.

Bylo to velké vyznamenání, že Juliánovi povolil zvláštní pokoj.

„Doneste mu tam jeho zavazadlo,“ dodal.

Julián pohlédl rozpačitě k zemi a uviděl přímo před sebou svůj vak; díval se na něj již tři hodiny, ale ještě si ho nevšiml.

Když vstoupil do čísla 103, viděl, že je to malý pokojík o osmi čtverečních stopách v posledním poschodí. Julián si všiml, že okno vede na hradby. Přes ně bylo vidět pěknou rovinu, kterou Doubs odděluje od města.

„Jaká krásná vyhlídka,“ zvolal Julián; přitom ani nechápal, co ta slova vyjadřují. Mocné dojmy, které za ten krátký čas, co byl v Besançonu, prožil, vyčerpaly úplně jeho síly. Usedl u okna na jedinou dřevěnou židli, která byla v cele, a brzy tvrdě usnul. Neslyšel zvon svolávající k večeři ani klekání; zapomněli na něho.

Když ho druhého dne ráno probudily první sluneční paprsky, viděl, že leží na podlaze.
