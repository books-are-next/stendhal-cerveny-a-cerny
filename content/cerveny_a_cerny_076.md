---
title: 40\. Klid
contentType: prose
---

<section>

_Tehdy jsem byl blázen, ale dnes jsem již moudřejší. Ó filosofe, jenž vidíš jen okamžité jevy, jak jsi krátkozraký! Tvůj zrak nedovede sledovat podzemní práci vášní._

— GOETHE

Rozmluva byla přerušena, protože Julián byl opět vyslýchán. Nato následovala porada s advokátem pověřeným jeho obhajobou. To byly jediné skutečně nepříjemné chvíle v jeho nynějším životě, plném bezstarostnosti a něžného snění.

„Byla to vražda, a to vražda spáchaná s rozvahou,“ řekl Julián jak soudci, tak i advokátovi. „Mrzí mě, pánové,“ dodal s úsměvem, „že se tímto doznáním vaše práce velmi zjednodušuje.“

„Především musím být statečný a bezpochyby statečnější než ti dva lidé,“ říkal si Julián, když se opět obou zbavil. „Pokládají tento zápas s nešťastným koncem za největší neštěstí, za vrchol hrůzy. Ale já na něj budu myslit, teprve až k němu dojde.

Poznal jsem již větší neštěstí,“ pokračoval Julián, rozumuje sám se sebou. „Trpěl jsem mnohem více na své první cestě do Štrasburku, kdy jsem se domníval, že mě Matylda opustila… Když uvážím, že jsem tehdy tak vášnivě toužil po tom, aby mi cele náležela, a že dnes je mi to tak lhostejné!… Jsem opravdu šťastnější, jsem-li sám, než když je ta krásná dívka se mnou…“

Advokát, pedant, který lpěl na formalitách, ho pokládal za šílence a shodně s obecným míněním měl za to, že mu pistoli vtiskla do ruky žárlivost. Jednoho dne se odvážil dát Juliánovi na srozuměnou, že by mu takové tvrzení, ať pravdivé nebo nepravdivé, bylo výtečným obhajovacím prostředkem. Ale obžalovaný se nad tím návrhem neobyčejně rozčilil.

Zvolal celý bez sebe: „Při vašem životě vás zapřísahám, abyste se neopovažoval víckrát pronést takovou lež!“ Opatrný advokát dostal na chvíli strach, že by ho Julián mohl zavraždit.

Chystal si obhajovací řeč, neboť rozhodný okamžik se rychle blížil. V Besançonu a v celém kraji se mluvilo jen o tomto senzačním procesu. Julián o tom nevěděl, protože si vyžádal, aby mu nikdy o takových věcech nevyprávěli.

Jednoho dne, když mu Fouqué a Matylda chtěli vyprávět o některých pověstech, jež podle jejich mínění opravňovaly k nadějím, přerušil je Julián hned při prvních slovech.

„Nechte mi můj ideální život. Vaše malicherné tahanice, vaše podrobnosti ze skutečného života jsou mně více méně odporné a strhly by mě z výšin mých snů. Každý umírá, jak dovede; chci myslit na smrt jenom po svém způsobu. Co je mi po jiných**_?_** Mé styky s jinými budou brzy přerušeny. Prosím, nemluvte se mnou už o těch lidech; mám toho dost, musím-li se stýkat se soudcem a s advokátem.“

„Opravdu se mi zdá,“ řekl sám k sobě, „že je mi osudem určeno zemřít ve snění. Neznámý člověk jako já, který má jistotu, že se na něho do čtrnácti dnů zapomene, by byl rozhodně blázen, kdyby ještě hrál komedii…

Je však přece zvláštní, že umění užívat života chápu teprve nyní, kdy jeho konec je tak blízký.“

Poslední dny trávil tím, že se procházel po úzké terase vysoké věže a kouřil výtečné doutníky, pro něž Matylda poslala zvláštního posla do Holandska. Netušil, že ve chvíli, kdy se objeví na terase, obracejí se na něho každý den všechny městské dalekohledy. Myšlenkami dlel ve Vergy. Nemluvil s Fouquém nikdy o paní de Rênal, ale ten mu několikrát oznámil, že se rychle zotavuje, a takové zprávy zanechávaly ohlas v jeho srdci.

Zatímco Juliánova duše prodlévala skoro stále v říši snů, zabývala se Matylda, jak se na aristokratické srdce sluší, pouze skutečností. Dosáhla toho, že dopisování mezi paní de Fervaques a panem de Frilair bylo už tak důvěrné, že bylo již vysloveno velké slovo biskupství.

Důstojný prelát, který udílel výnosné církevní hodnosti, připsal k jednomu dopisu své neteře doušku: „Ten ubohý Sorel je jen ztřeštěnec. Doufám, že nám bude vrácen.“

Pan de Frilair byl při pohledu na tyto řádky skoro vyveden z rovnováhy. Nepochyboval, že Juliána zachrání.

Den před vylosováním šestatřiceti porotců řekl Matyldě: „Kdyby nebylo toho jakobínského zákona, který předpisuje sestavení nekonečného seznamu porotců a nemá jiný účel než vzít lidem z dobrých rodin všechen vliv, zaručil bych se za rozsudek**_._** Faráře N… jsem také zachránil.“

Ke své radosti se druhého dne pan de Frilair dověděl, že mezi vylosovanými je pět členů besançonské kongregace a že mezi porotci z ostatních částí departementu jsou pánové Valenod, de Moirod, de Cholin. – „Za těch osm porotců ručím,“ řekl Matyldě. „Pět prvních jsou moji lidé, Valenod je můj náhončí, Moirod je mi zavázán, de Cholin je hlupák, který se všeho bojí.“

Noviny oznámily po departementu jména porotců. K nevýslovnému zděšení svého muže chtěla paní de Rênal ihned jet do Besançonu. Panu de Rênal se podařilo dosáhnout jen toho, že nevstane z postele, aby se vyhnula nepříjemnosti, že by byla volána za svědka.

„Nechápete mé postavení,“ pravil jí bývalý verrièreský starosta. „Jsem nyní pokládán za přeběhlíka k liberálům, jak oni říkají. Není tedy pochyby, že ten darebák Valenod a pan de Frilair vymohou na státním zástupci a na soudcích vše, co by mi mohlo být nepříjemné.“

Paní de Rênal se podrobila bez námitek rozkazům svého muže. „Kdybych se objevila v soudní síní,“ řekla si, „vypadalo by to, jako bych žádala o pomstu.“

Přes všechny rozumné sliby, jimiž se zavázala svému zpovědníku a svému muži, hned po příjezdu do Besançonu napsala vlastnoručně každému ze šestatřiceti porotců:

_Nedostavím se k hlavnímu přelíčení, poněvadž by má přítomnost mohla působit nepříznivě na záležitost pana Sorela. Nemám vroucnějšího přání na světě, než aby byl zachráněn. Buďte přesvědčen, že hrozné pomyšlení, že pro mne byl nevinný člověk odsouzen k smrti, by mi otrávilo zbytek života a asi urychlilo mou smrt. Jak byste ho mohli odsoudit k smrti, když já žiji? Ne, nemáte právo vzít někomu život, a zejména ne takovému člověku, jako je Julián Sorel. Je přece ve Verrières všeobecně známo, že mívá občas chvíle nepříčetnosti. Ten ubohý mladík má mocné nepřátele; ale který z jeho nepřátel (a kolik jich má!) by mohl pochybovat o jeho podivuhodných vlohách a hlubokých vědomostech? Člověk, kterého budete soudit, není všední bytost. Půldruhého roku jsme ho všichni znali jako zbožného, moudrého a pilného člověka; ale dvakrát nebo třikrát do roka míval záchvaty velké zádumčivosti, jež hraničily se šílenstvím. Celé město Verrières, všichni naši sousedé ve Vergy, kde trávíváme léto, celá má rodina i pan podprefekt musí dosvědčit jeho příkladnou zbožnost; zná celou bibli nazpaměť. Byl by se neznaboh po celá léta učil Písmu svatému nazpaměť? Moji synové si dovolí přinést Vám tento dopis; jsou to děti. Račte se jich vyptávat. Dovíte se od nich o tom nešťastném mladíkovi všechny podrobnosti, kterých ještě budete potřebovat, abyste byl přesvědčen, jakou nelidskostí by bylo, kdyby byl odsouzen. Místo abyste mě pomstili, usmrtili byste mě._

_Co mohou jeho nepřátelé proti tomu uvést? Zranění, které zavinila jedna z těch chvil nepříčetnosti, jež mé děti samy u svého vychovatele pozorovaly, je tak málo nebezpečné, že ani ne po dvou měsících mi dovolilo přijet poštou z Verrières do Besançonu. Dovím-li se, že jen sebeméně váháte zachránit člověka tak nevinného před nelidskostí zákonů, vstanu z lůžka, na němž mě zdržuje jedině příkaz mého muže, a přijdu se Vám vrhnout k nohám._

_Prohlaste, prosím, že nejednal s rozvahou, a nebude si muset vyčítat krev nevinného atd. atd._

</section>

[^1]: V mincích po 6 francích.

[^2]: Citáty z Byrona jsou v překladu Pavla Eisnera.

[^3]: Hrdinka veršované povídky ,,Paní z Vergy“ hynoucí v domnění, že ji zradil milenec.

[^4]: Překlad J. V. Sládka.

[^5]: Náboženské spolky služebnictva, jejichž prostřednictvím církev získávala spojence v šlechtických domech.

[^6]: Podívejte se na stranu 130.

[^7]: Věřte mi.

[^8]: Co je psáno, to je dáno.

[^9]: Chytrému napověz.

[^10]: Buď zdráv a miluj mě.

[^11]: Viz v Louvru vévodu Františka Aquitánského, odkládajícího přilbu a beroucího na sebe mnišský hábit, č. 1130 (_pozn. aut._).

[^12]: Francouzská mystička.

[^13]: Venkove, kdy tě spatřím (citát je však z Horatia).

[^14]: Jsem při tobě, je to moje dílo.

[^15]: Proslulý kejklíř (pozn. autora).

[^16]: Rossiniho opera.

[^17]: To mluví nespokojenec (poznámka Molièrova k Tartuffovi). _Pozn. autora._

[^18]: Biskup a ministr narozený v Besançonu.

[^19]: Redaktoři satirického časopisu, uvěznění pro urážku vlády.

[^20]: Musím se potrestat, jestliže jsem příliš milovala.

[^21]: Syn zedníka, který velel části roajalistické armády při vendéském povstání.

[^22]: Slavný kazatel.

[^23]: Jestliže dovolí osud.

[^24]: Od této chvíle již neřeknu ani slovo.

[^25]: Zde mluví z něho jakobín (_Pozn. aut.)._

[^26]: Od La Fontaina; podle nich je „manželský svazek tísnivým ortelem“.
