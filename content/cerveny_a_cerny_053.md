---
title: 17\. Starý meč
contentType: prose
---

<section>

_Budu teď vážný; – už je věru čas,  
vždyť smích dnes mají za věc  
             povážlivou –  
zlu směj se – ‚Lotře!‘ řekne ctnosti hlas._

— DON JUAN, zpěv XIII

U večeře se neobjevila. Večer přišla na okamžik do salónu, ale na Juliána ani nepohlédla. Její chování se mu zdálo podivné. „Neznám jejich zvyky,“ pomyslil si, „jistě mi to všechno vysvětlí.“ Přece však s neobyčejnou zvědavostí studoval výraz Matyldina obličeje: nemohl si zatajit, že vypadá tvrdě a zlomyslně. Nebyla to patrně táž žena, která minulé noci prožívala nebo předstírala záchvaty štěstí, které byly příliš přehnané, než aby mohly být pravdivé.

Druhého a třetího dne totéž chladné chování: nepohlédla na něho a nevšímala si jeho přítomnosti. Julián, sžíraný hlubokým neklidem, byl na tisíc mil vzdálen vítězným pocitům, které v něm převládaly prvního dne. „Stala se opět ctnostnou?“ řekl si. „Ne, to bylo pro hrdou Matyldu slovo příliš měšťácké.

V obyčejných životních situacích nevěří v náboženství; miluje náboženství proto, že je velmi prospěšné zájmům její třídy.

Ale nemohla by si z pouhého jemnocitu vyčítat hřích, jehož se dopustila?“ Julián byl přesvědčen, že byl jejím prvním milencem.

„Ale nutno přiznat,“ říkal si v jiných chvílích, „že v jejím jednání není ani trochu naivnosti, prostoty a něhy; nikdy jsem ji neviděl tak pyšnou. Že by mnou pohrdala? Byla by schopná jen pro můj nízký původ si vyčítat, co pro mne udělala.“

Zatímco Julián měl plnou hlavu představ čerpaných z knih a ze vzpomínek na Verrières a viděl v duchu přelud něžné milenky, která od té chvíle, kdy svého milence učinila šťastným, zapomíná na sebe, Matyldina samolibost se proti němu bouřila.

Poněvadž se již dva měsíce nenudila, přestala se nudy bát; Julián tím nevědomky pozbyl své největší výhody.

„Sama jsem mu dala nad sebou moc!“ řekla si slečna de la Mole s pocitem nejchmurnějšího smutku. „Je pravda, že má smysl pro čest; ale vydráždím-li jeho ješitnost do krajnosti, pomstí se tím, že prozradí naše styky.“ Matylda neměla dosud milence; ale právě v těch chvílích života, kdy i nejvyprahlejší duše mívají krásné iluze, byla vydána napospas nejtrpčím úvahám.

„Má nade mnou nesmírnou moc, protože mě ovládá strachem, a doženu-li ho k nejhoršímu, může mě krutě potrestat.“ Tato myšlenka stačila, aby Julián v Matyldiných očích klesl. Odvážnost byla nejsilnějším rysem její povahy. Vzrušit a vyléčit z nudy, která ji stále přepadala, ji mohlo jen vědomí, že dává v sázku celý svůj život.

Když ho ani třetího dne slečna de la Mole neuznala za hodna pohledu, šel za ní Julián po večeři do kulečníkového pokoje, ačkoliv viděl, že si to nepřeje.

„Pane Soreli, domníváte se asi, že jste nabyl nade mnou velikých práv,“ řekla mu, stěží ovládajíc hněv, „poněvadž chcete se mnou mluvit, ačkoliv vám dávám jasně najevo, že si to nepřeji… Víte, že si něco takového ke mně ještě nikdo nedovolil?“

Rozmluva obou milenců byla podivná; neuvědomovali si ani, že se navzájem hrozně nenávidí. Protože ani jeden, ani druhý nebyli trpěliví, ale byli zvyklí slušně se chovat, prohlásili zanedlouho zcela jasně, že se navždy rozcházejí.

„Přísahám vám, že zachovám věčnou mlčenlivost; dodal bych dokonce, že na vás nikdy nepromluvím, kdybych se nebál, že by vaše pověst mohla utrpět tou nápadnou změnou.“ Poklonil se uctivě a odešel.

Bez velkého přemáhání vykonal, co pokládal za svou povinnost; vůbec mu nenapadlo, že by mohl být zamilován do slečny de la Mole. Není pochyby, že ji nemiloval ani před třemi dny, když byl skryt v mahagonové skříni. Ale v jeho duši se všechno rychle změnilo, když viděl, že se s ní navždy rozešel.

Krutá paměť mu počala neúprosně připomínat sebenepatrnější podrobnosti té noci, která ho ve skutečnosti nechala tak chladným.

Již první noc potom, kdy si prohlásili, že se na věky rozcházejí, Julián div nezešílel; byl nucen si přiznat, že slečnu de la Mole miluje.

Po tomto objevu následovaly hrozné vnitřní boje: jeho citový život byl úplně rozvrácen.

Za dva dny poté, místo aby se k panu de Croisenois choval pyšně, byl by ho skoro s pláčem objal.

Neutuchající bolest ho přivedla na dobrý nápad. Rozhodl se, že odcestuje do Languedoku; přichystal si zavazadlo a šel na poštu.

Myslil, že omdlí, když se v poštovní kanceláři dověděl, že zvláštní náhodou je příští den v dostavníku do Toulouse jedno místo volné. Zamluvil si je a vrátil se opět domů, aby ohlásil markýzovi svůj odjezd.

Pan de la Mole nebyl doma. Více mrtvý než živý šel Julián do knihovny, aby tam na něho počkal. Jak mu bylo, když tam zastihl slečnu de la Mole?

Když ho viděla vcházet, zatvářila se tak nevlídně, že tomu Julián musel porozumět.

Přemožen bolestí a zmaten překvapením, Julián se dopustil slabosti, že se jí zeptal nejněžnějším tónem: „Už mě tedy nemilujete?“

„Hrozím se toho, že jsem se vzdala prvnímu, kdo se mi namanul,“ řekla Matylda a rozplakala se vztekem na sebe.

„Prvnímu, kdo se vám namanul!“ zvolal Julián a vrhl se ke starému středověkému meči, který uchovávali v knihovně jako zajímavou starožitnost.

Bolest, kterou ve chvíli, kdy slečnu de la Mole oslovil, pokládal za nesnesitelnou, zvýšila se stonásobně slzami hanby, které ji viděl prolévat. Byl by býval nejšťastnějším člověkem, kdyby ji byl mohl zabít.

V okamžiku, kdy se mu po dosti velké námaze podařilo vytáhnout meč z jeho starobylé pochvy, Matylda, okouzlená tak novým dojmem, přistoupila hrdě k němu; slzy jí vyschly.

Vtom si Julián vzpomněl na svého dobrodince, markýze de la Mole. „Zabil bych jeho dceru!“ řekl si, „jaká hrůza!“ a chystal se odhodit meč. „Jistě,“ pomyslil si, „by se dala do smíchu při tom melodramatickém gestu.“ Tato myšlenka mu vrátila rozvahu. Prohlížel si pozorně čepel starého meče, jako by na něm hledal nějakou rezavou skvrnu, pak jej zastrčil do pochvy a s největším klidem jej pověsil na pozlacený bronzový hřebík, na němž visel předtím.

Celý ten výjev, ke konci velmi pomalý, trval dobrou minutu; slečna de la Mole se naň dívala s údivem: „Můj milenec by mě tedy byl málem zabil!“ řekla si.

Tato myšlenka ji přenesla do nejkrásnějších dob století Karla IX. a Jindřicha III.

Stála nepohnutě před Juliánem, který právě pověsil meč na stěnu, a hleděla naň očima, v nichž nebylo již nenávisti. Je třeba uznat, že v té chvíli byla velmi svůdná; nevypadala už jistě ani trochu jako pařížská loutka. (To právě Julián Pařížankám nejvíce vytýkal.)

„Dopustím se pro něho opět nějaké slabosti,“ pomyslila si Matylda; „podlehnu-li opět, a to poté, kdy jsem s ním mluvila tak rozhodně, pak se bude teprve pokládat za mého pána a velitele.“ Utekla.

„Bože, jak je krásná!“ řekl Julián, když ji viděl utíkat. „A tato žena se mi ani ne před týdnem vrhla s takovou náruživostí do náručí… ty chvíle se nikdy nevrátí! A je to mou vinou! Tehdy, kdy došlo k té neobyčejné a pro mne tak zajímavé události, jsem pro to neměl smyslu!… Musím přiznat, že jsem se narodil s velmi povrchní a velmi nešťastnou povahou.“

Vešel markýz; Julián mu rychle oznámil svůj odjezd.

„Kam?“ zeptal se ho pan de la Mole.

„Do Languedoku.“

„Nechte toho, prosím, čeká vás mnohem větší úkol. Pojedete-li někam, pojedete na sever, dokonce, po vojensku řečeno, ukládám vám domácí vězení. Budu vám vděčen, nebudete-li nikdy z domu déle než dvě nebo tři hodiny; mohu vás každou chvíli potřebovat.“

Julián se uklonil a odešel beze slova. Markýz se udiveně díval za ním. Julián nebyl s to s někým mluvit; zavřel se v pokoji. Tam mohl podle libosti přehánět krutost svého osudu.

„Nesmím se tedy ani vzdálit,“ pomyslil si, „Bůh ví, jak dlouho mě markýz zdrží v Paříži; Bože, co se se mnou stane? A nemám jediného přítele, s nímž bych se mohl poradit; abbé Pirard by mě nenechal domluvit ani první větu, hrabě Altamira by mi navrhl, abych se připojil k nějakému spiknutí. Vždyť šílím, cítím, že šílím!

Kdo mi poradí? Co se se mnou stane?“

</section>
