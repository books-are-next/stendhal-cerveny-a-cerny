---
contentType: prose
---

## 30.  
Ctižádostivec

Je pouze jediný vznešený titul: titul vévodský; markýz je směšný; při slově vévoda se lidé ještě ohlížejí.

—EDINBURGH REVIEW

Markýz de la Mole přijal abbé Pirarda bez malicherných obřadností obvyklých u muže z vysoké společnosti, které jsou sice zdvořilé, ale pro toho, kdo je správně chápe, urážlivé. Bylo by to bývalo zbytečné maření času a markýzovy záležitosti postoupily už tak daleko, že již nemohl ztrácet čas.

Již šest měsíců osnoval pletichy, aby současně král i národ přijali ministerstvo, jež by ho z vděčnosti udělalo vévodou.

Markýz už léta žádal marně svého besançonského advokáta o jasnou a přesnou zprávu o stavu jeho franchecomtéského procesu. Jak by mu jej byl slavný advokát mohl vyložit, když mu sám nerozuměl?

Malá čtvrtka papíru, kterou mu abbé podal, vysvětlovala vše.

„Drahý abbé,“ řekl markýz, když za necelých pět minut odbyl všechny zdvořilostní předpisy a osobní otázky, „drahý abbé, v svém domněle šťastném životě nemám dost času, abych se vážně zabýval některými maličkostmi, které však jsou přece dosti důležité: svou rodinou a svými obchodními záležitostmi. Starám se zhruba o majetek své rodiny, zde by se dalo hodně udělat. Starám se o svou zábavu, a to je rozhodně hlavní věc, aspoň v mých očích,“ dodal, když zachytil udivený pohled abbé Pirarda. Při vší své životní moudrosti se kněz divil, že stařec mluví tak otevřeně o svých zálibách.

„Je samozřejmé, že se i v Paříži pracuje,“ pokračoval markýz, „ale pouze v pátém poschodí; a jakmile s někým naváži styk, najme si byt v druhém poschodí a jeho žena si zavede přijímací dny; pak je konec práce a snažení, pokud se ovšem ten člověk nevěnuje tomu, aby se stal anebo se zdál být příslušníkem lepší společnosti. Jakmile lidé mají co jíst, je to jejich jedinou starostí.

Pro své spory, přesně řečeno dokonce pro každý spor zvlášť, mám advokáty, kteří se upracují k smrti; zrovna předevčírem mi jeden zemřel na souchotiny. Ale ani byste nevěřil, že jsem se již před třemi lety vzdal naděje, že pro své celkové záležitosti najdu člověka, který by byl tak laskav a při vyřizování mých písemností myslil také opravdu vážně na to, co dělá. Ostatně to vše je jenom úvod.

Vážím si vás a odvažuji se dodat, že vás mám rád, ačkoliv vás vidím poprvé. Chcete být mým tajemníkem s ročním platem osmi tisíc franků, nebo chcete-li, třeba s platem dvojnásobným? Vydělám na tom ještě, přísahám vám; přitom se postarám o to, abych vám uchoval vaši krásnou faru až do té doby, kdy si už nebudeme vyhovovat.“

Abbé odmítl; ale ke konci rozmluvy ho markýzovo zřejmé zklamání přivedlo na dobrý nápad.

„Zanechal jsem v semináři chudého mladíka, který tam, nemýlím-li se, bude krutě pronásledován. Kdyby to byl obyčejný klerik, seděl by už pod zemí v kobce.

Prozatím zná ten mladík jen latinsky a Písmo svaté; ale není vyloučeno, že jednou rozvine velké schopnosti buď ke kazatelství, anebo ke správě duší. Nevím, co z něho bude; ale má v sobě posvátný zápal, může to v životě přivést daleko. Chtěl jsem ho doporučit našemu biskupovi, dostaneme-li někdy biskupa, který by pohlížel na lidi a věci přibližně tak jako vy.“

„Odkud je ten váš mladík?“ otázal se markýz.

„Je prý synem tesaře z našich hor, ale pokládal bych ho spíše za nemanželského syna nějakého boháče. Viděl jsem, že dostal anonymní nebo pseudoanonymní dopis s poukázkou na pět set franků.“

„Ach, to je Julián Sorel!“ zvolal markýz.

„Odkud znáte to jméno?“ zeptal se abbé udiveně, ale ihned se za svou otázku zastyděl.

„To vám neřeknu,“ odpověděl markýz.

„Nuže,“ pokračoval abbé, „mohl byste zkusit udělat z něho svého sekretáře, je energický, inteligentní; zkrátka stálo by to za pokus.“

„Proč ne?“ řekl markýz; „ale není to člověk, který by se dal policejním prefektem anebo někým jiným podplatit, aby dělal v mém domě špehouna? To by byla má jediná námitka.“

Když abbé Pirard vyvrátil jeho obavy, vzal markýz tisícifrankovou bankovku.

„Pošlete ty peníze na cestu Juliánu Sorelovi; dopište pro něho.“

„Je vidět,“ pravil abbé Pirard, „že bydlíte v Paříži. Neznáte tyranii, která tíží nás, ubohé venkovany, a zvláště kněze, kteří nejsou přáteli jezuitů. Nebudou chtít Juliána Sorela pustit. Dovedou najít nejpřesvědčivější výmluvy, odepíší, že je nemocen nebo že můj dopis vůbec nepřišel atd. atd.“

„Dopíši v nejbližších dnech prostřednictvím ministrovým biskupovi,“ řekl markýz.

„Zapomněl jsem na jedno,“ pravil abbé, „ten mladík, ačkoliv je z nízkého rodu, je velmi citlivý. Nemělo by smyslu urážet jeho hrdost; nic byste s ním nepořídil.“

„To se mi líbí,“ řekl markýz, „udělám ho kamarádem svého syna, postačí to?“

Za nějaký čas dostal Julián dopis psaný neznámou rukou s razítkem poštovního úřadu chalonského. Našel v něm poukázku na nákup u besançonského obchodníka a vyzvání, aby se bez odkladu odebral do Paříže. Dopis byl podepsán smyšleným jménem, ale když jej Julián otevřel, zachvěl se: k nohám mu vypadl zvadlý list; to bylo znamení, jež si smluvil s abbé Pirardem.

Ani ne za hodinu byl Julián povolán na biskupství, kde byl přijat s otcovskou laskavostí. Citáty z Horatia mu biskup duchaplně blahopřál ke skvělé budoucnosti, která ho čeká v Paříži, a očekával, že mu Julián z vděčnosti řekne podrobnosti. Julián mu nemohl nic říci již proto, že sám nic nevěděl; ale získal si tím u biskupa vážnost. Jeden z nižších kněží biskupské kanceláře dopsal starostovi a ten brzy osobně přinesl podepsaný cestovní pas, na němž jméno cestujícího nebylo vyplněno.

Ještě před půlnocí byl Julián u Fouquého, který při svém střízlivém rozumu cítil spíše údiv než radost nad budoucností, která, jak se zdálo, očekává jeho přítele.

„Dopadne to s tebou tak,“ řekl mu liberál, „že vstoupíš do státní služby a tam tě donutí udělat něco, co pak bude pranýřováno v novinách. Dozvím se o tobě, jen když si uděláš nějakou ostudu. Vzpomeň si, že i po finanční stránce je lépe vydělat sto louisdorů v dobrém obchodě s dřívím, v němž jsi svým pánem, než brát čtyři tisíce franků od vlády, i kdyby to byla vláda Šalamounova.“

Julián v tom viděl jenom omezenost venkovského měšťáka. Konečně se měl objevit na jevišti velkých událostí. Štěstí, že jede do Paříže, která podle jeho představ byla obydlena lidmi velmi duchaplnými, úskočnými, pokryteckými, ale tak zdvořilými jako biskup besançonský a biskup agdeský, mu vypudilo z hlavy každou jinou myšlenku. Namluvil příteli, že po dopisu abbé Pirarda již nemůže jednat podle své vůle.

Druhého dne k poledni přijel do Verrières jako nejšťastnější člověk; doufal, že se shledá s paní de Rênal. Nejdříve šel k svému prvnímu příznivci, dobrému abbé Chélanovi. Dostalo se mu přísného přijetí.

„Myslíte, že jste mi něčím zavázán?“ zeptal se ho abbé a neodpověděl mu na pozdrav. „Posnídáte tedy se mnou, zatím vám najmou jiného koně, a opustíte Verrières, aniž zde někoho navštívíte.“

„Slyšet znamená poslouchat,“ odpověděl Julián a tvářil se pokorně jako seminarista; další rozmluva se týkala jen teologie a latinského písemnictví.

Vsedl na koně, ujel míli, až uviděl les. Když se přesvědčil, že ho nikdo nepozoruje, vjel do lesa. Po západu slunce propustil koně. O něco později vešel k sedlákovi a ten svolil, že mu prodá žebřík a donese jej za ním do Verrières až k lesíku nad CESTOU VĚRNOSTI.

„Utekli jsme od vojska… nebo něco pašujeme,“ řekl sedlák, louče se s ním, „ale co je mi po tom! Žebřík mám dobře zaplacený a já sám jsem v životě také všelicos provedl.“

Noc byla velmi temná. K jedné hodině zrána vstoupil Julián se žebříkem do Verrières. Sestoupil co nejrychleji do koryta potoka, který mezi dvěma zdmi v hloubce deseti stop protékal velkolepými zahradami pana de Rênal. Julián vylezl hbitě po žebříku nahoru. „Jak mě přivítají hlídací psi?“ pomyslil si. „Na tom všechno záleží.“ Psi zaštěkali a hnali se na něho. Julián tiše zapískal, psi přiběhli a lísali se k němu.

Ačkoliv všechny mříže byly zavřeny, vystupoval od terasy k terase a dostal se snadno až pod okno ložnice paní de Rênal, které vedlo do zahrady a bylo jen osm nebo devět stop nad zemí.

V okenicích byl malý otvor srdčitého tvaru, jejž Julián dobře znal. K jeho velkému zármutku nebylo jím vidět světlo noční lampy.

„Proboha,“ řekl si, „dnes v noci zde paní de Rênal nespí! Ale kde by spala? Rodina je ve Verrières, jinak by tu nebyli psi; ale v tom neosvětleném pokoji může spát pan de Rênal nebo nějaký host. To by byl skandál!“

Nejrozumnější bylo vrátit se; ale to se Juliánovi příčilo. „Spí-li tam nějaký host, vezmu nohy na ramena a žebřík tu nechám; ale je-li ona uvnitř, jak mě uvítá? Dala se na pokání a stala se jistě velmi zbožnou; ale konečně přece ještě na mne myslí, jinak by mi nebyla nedávno psala.“ Tento důvod ho přiměl k rozhodnutí.

S tlukoucím srdcem, ale pevně rozhodnut, že buď zahyne, nebo ji uvidí, házel na okenici drobné kaménky. Žádná odpověď. Přistavil žebřík k oknu, zaklepal sám na okenici, nejprve docela tiše, pak silněji. „Ačkoliv je tma, mohou po mně střelit,“ pomyslil si. Tato myšlenka změnila jeho šílený podnik v pouhou věc odvahy.

„V tom pokoji dnes v noci nikdo není,“ řekl si dále, „protože kdyby tam někdo spal, byl by se už jistě probudil. Není tedy již třeba být kvůli někomu opatrný; musím jen dbát, aby mě nezaslechli ti, co spí v ostatních pokojích.“

Slezl, postavil žebřík k jedné z okenic, vylezl opět nahoru a prostrčil ruku srdčitým otvorem. Měl štěstí, že našel dosti rychle drát připevněný k závoře, kterou se okenice zavírala. Zatáhl za drát; s nevýslovnou radostí poznal, že okenice není zastrčena a že povoluje jeho úsilí. „Musím ji otvírat pomalu a promluvit, aby poznala můj hlas.“ Otevřel okenici tak, aby jí mohl prostrčit hlavu, a zavolal několikrát tiše: ,,Tady přítel.“

Poslouchal napjatě a přesvědčil se, že v pokoji je stále hluboké ticho. A na krbu rozhodně nestála noční lampa, ani napolo stažená; to bylo špatné znamení.

„Jak krásně by mě mohl někdo postřelit!“ Přemýšlel trochu; pak se odvážil prstem zaklepat na okenní tabuli. Nikdo se neozval; zaklepal silněji. „I kdybych měl tabuli rozbít, musím vědět, na čem jsem.“ Když tak silně klepal, zdálo se mu, že vidí v hluboké tmě mihnout se pokojem bílý stín. Konečně nemohl již pochybovat, viděl stín, který jako by se velmi pomalu blížil k oknu. Náhle na okenní tabuli, jíž nahlížel, uviděl přitisknutou tvář.

Zachvěl se trochu a couvl. Ale noc byla tak temná, že ani z této vzdálenosti nemohl rozeznat, je-li to paní de Rênal. Bál se, že zavolá o pomoc; slyšel, jak psi pobíhají kolem žebříku a tiše vrčí. „To jsem já,“ opakoval dosti hlasitě, „přítel.“ Bílý přízrak neodpověděl a zmizel. „Buďte tak dobrá, otevřte, musím s vámi mluvit, jsem příliš nešťasten!“ a klepal, div že nerozbil okno.

Tu zaslechl tichý, ostrý zvuk; okenní závora povolila; Julián otevřel okno a vskočil lehce do pokoje.

Bílý stín před ním ustupoval; Julián ho chopil za ruku; byla to žena. Všechny jeho odvážné myšlenky se rozplynuly. „Je-li to ona, co mi řekne?“ Jak mu bylo, když podle slabého výkřiku poznal, že je to paní de Rênal!

Sevřel ji v náručí; chvěla se a měla sotva tolik síly, aby ho odstrčila.

„Nešťastníku, co to děláte?“

Jen stěží ze sebe křečovitě vyrazila tato slova. Julián z nich vycítil opravdové rozhořčení.

„Přicházím k vám po čtrnácti měsících kruté rozluky.“

„Odejděte, opusťte mě okamžitě. Ach, otče Chélane, proč jste mi nedovolil, abych mu napsala! Byla bych předešla tuto ohavnost!“ Odstrčila ho s neuvěřitelnou silou. „Lituji svého hříchu; nebe bylo tak milostivé, že mi otevřelo oči,“ opakovala přerývaným hlasem. „Odejděte! Utecte!“

„Po čtrnácti měsících utrpení přece od vás neodejdu, aniž jsem s vámi promluvil. Chci vědět vše, co jste dělala. Ach! miloval jsem vás tak, že si zasloužím té důvěry… chci vše vědět!“

Jeho velitelský tón si podmanil paní de Rênal proti její vůli.

Julián, který ji vášnivě tiskl k sobě a vzpíral se jejím pokusům vyprostit se, uvolnil své objetí. Ten pohyb paní de Rênal poněkud uklidnil.

„Vytáhnu žebřík nahoru,“ pravil, „aby nás neprozradil, kdyby se byl někdo ze služebnictva probudil hlukem a šel se podívat kolem domu.“

„Ne! Odejděte, odejděte,“ pravila mu hněvivě. „Co je mi po lidech? Bůh přece vidí ohavný výstup, který mi zde děláte, a potrestá mě za to. Zneužíváte nízce citů, které jsem k vám kdysi chovala, ale které již nechovám. Rozumíte, pane Juliáne?“

Vytáhl žebřík opatrně do pokoje, aby nenadělal hluk.

„Je tvůj muž ve městě?“ zeptal se jí, ne aby ji dráždil, ale protože podlehl starému zvyku.

„Nemluvte tak se mnou, prosím, nebo zavolám muže. Provinila jsem se už dost tím, že jsem vás nevyhnala, ať by se bylo stalo cokoliv. Je mi vás líto,“ pravila mu, snažíc se ranit jeho hrdost, jejíž nedůtklivost tak dobře znala.

Tím, že mu nechtěla tykat a že nemilosrdně přetrhala něžný svazek, na nějž se stále ještě spoléhal, stupňovala se Juliánova vášeň až k blouznění.

„Opravdu? Je možné, že mě už nemilujete?“ řekl jí tak vřele, že bylo těžko zachovat rozvahu.

Neodpověděla. Hořce se rozplakal.

Skutečně již neměl síly, aby mohl mluvit.

„Jediná bytost, která mě kdy milovala, na mne tedy už úplně zapomněla! Nač dále žít?“ Jakmile mu už nehrozilo nebezpečí, že se s někým setká, opustila ho odvaha; z jeho srdce vymizelo vše mimo lásku.

Dlouho tiše plakal. Vzal ji za ruku; chtěla mu ji vytrhnout, ale přece po několika skoro křečovitých pokusech mu ji ponechala. Byla úplná tma; seděli vedle sebe na posteli paní de Rênal.

„Jaký je to rozdíl proti tomu, co bylo před čtrnácti měsíci,“ myslil si Julián; a slzy mu počaly téci ještě hojněji. „Tak tedy odluka ničí naprosto spolehlivě všechny lidské city.“

„Buďte tak dobrá a vypravujte mi, co se s vámi stalo,“ řekl konečně Julián hlasem přerývaným slzami, když ho její mlčení počalo tížit.

Paní de Rênal odpověděla přísně, zvuk jejího hlasu připadal Juliánovi nelítostný a vyčítavý: „Když jste odešel z Verrières, byl můj poklesek samozřejmě znám po celém městě. Choval jste se tak neopatrně! Za nějaký čas, když už jsem byla blízka zoufalství, navštívil mě důstojný pán Chélan. Dlouho se nadarmo namáhal, aby mě přiměl k nějakému doznání. Jednoho dne připadl na myšlenku zavést mě do dijonského kostela, kde jsem byla u prvního svatého přijímání. Tam se odvážil promluvit sám…“ Paní de Rênal nemohla pro slzy dále mluvit. „Ta hanba, kterou jsem v té chvíli prožila! Vyznala jsem se ze všeho. Ten dobrý muž byl tak laskav, že mi nedal pocítit tíhu svého rozhořčení; byl smutný stejně jako já. V té době jsem vám každý den psala dopisy, ale nikdy jsem se je neodvážila odeslat; skrývala jsem je pečlivě, a když jsem byla příliš nešťastná, zavírala jsem se do pokoje a pročítala jsem je.

Konečně pan Chélan dosáhl toho, že jsem mu je odevzdala… Některé, ty trochu rozumnější, jsem vám poslala; vy jste ani jednou neodpověděl.“

„Nikdy, přísahám ti, jsem od tebe v semináři nedostal ani jediný dopis.“

„Pane Bože, kdo je asi zachytil?“

„Představ si mou bolest; až do toho dne, kdy jsem tě uviděl v katedrále, jsem nevěděl, zda ještě žiješ.“

„Bůh byl dobrotivý a dal mi poznat, jak jsem se prohřešila proti němu, proti svým dětem a proti svému muži,“ pokračovala paní de Rênal. „Nemiloval mě nikdy tak, jak jsem se domnívala, že mě milujete vy…“ Julián se nemohl ovládnout a proti své vůli ji objal. Ale paní de Rênal ho odstrčila a pokračovala dosti pevně:

„Můj ctihodný přítel, pan Chélan, mi vyložil, že když jsem se provdala za pana de Rênal, zavázala jsem se, že všechny mé city budou náležet jemu, i ty, které jsem dosud neznala a jež jsem zakusila až v té hříšné lásce… Od té doby, kdy jsem obětovala své dopisy, které mi byly tak drahé, plynul mi život ne-li šťastně, tedy aspoň pokojně. Nechte mě žít v klidu; buďte mi přítelem… mým nejlepším přítelem.“ Julián jí pokryl ruce polibky; cítila, že ještě pláče. „Neplačte, bolí mě to tolik… Nyní mi vypravujte vy, co jste dělal.“ Julián nemohl mluvit. „Chtěla bych vědět, jak jste žil v semináři,“ opakovala, „pak odejděte.“

Julián bezmyšlenkovitě vyprávěl o nesčetných intrikách a o závisti, s níž se z počátku setkával, pak o svém klidnějším životě od té doby, co byl jmenován repetitorem.

„Právě tehdy,“ dodal, „jste přerušila své dlouhé mlčení, jež patrně bylo určeno k tomu, abych pochopil, co dnes příliš dobře vidím: že mě už nemilujete a že jsem se vám stal lhostejným…“ Paní de Rênal mu stiskla ruce. „Právě tehdy jsem od vás dostal pět set franků.“

„Ode mne? Nikdy!“ zvolala paní de Rênal.

„V dopise z Paříže, podepsaném Pavel Sorel, aby nevzniklo nějaké podezření.“

Uvažovali chvíli o tom, kdo mu asi ten dopis poslal. Tím se celá situace změnila. Paní de Rênal i Julián nevědomky zanechali odměřeného tónu a vrátili se k tónu něžného přátelství. Byla taková tma, že se neviděli, ale přízvuk jejich hlasů vyjadřoval vše. Julián ovinul rámě kolem pasu své přítelkyně; v tom pohybu bylo mnoho nebezpečí. Pokusila se vyprostit, ale v tom okamžiku velmi obratně upoutal její pozornost nějakou zajímavou podrobností svého vypravování. Ruka, jako by na ni byli zapomněli, zůstala na svém místě.

Po mnoha dohadech o původu dopisu s pěti sty franky se Julián zase ujal vypravování. Nabýval opět vlády nad sebou. Vypravoval o svém minulém životě, který ho tak málo zajímal ve srovnání s tím, co právě prožíval. Jeho pozornost se úplně soustředila k tomu, jak skončí jeho návštěva. Chvílemi paní de Rênal přísně opakovala: „Musíte odejít!“

„Jaká to bude pro mne hanba, budu-li odbyt! Tato výčitka by mi otrávila celý život,“ řekl si, „už mi nikdy nebude psát. Bůh ví, kdy zase přijdu do toho kraje!“ Od té chvíle všechno, co bylo v Juliánových citech čistého, vymizelo rychle z jeho srdce. Seděl vedle ženy, kterou zbožňoval, držel ji téměř v náručí v hluboké tmě, v pokoji, kde býval kdysi tak šťasten; věděl velmi dobře, že již chvíli pláče; cítil na vlnění jejích ňader, že vzlyká. Bohužel přestal být upřímný a stal se skoro tak vypočítavým a chladným, jako když na seminárním dvoře viděl, že je terčem zlomyslných vtipů nějakého spolužáka, který byl silnější než on. Julián protahoval své vypravování a líčil svůj trudný život po odchodu z Verrières. „Vzpomínal tedy na šťastné dny ve Vergy ještě po roce odluky,“ říkala si paní de Rênal, „ačkoliv neměl skoro žádného důkazu, že na něho myslím, a zatímco já jsem na něho zapomínala.“ Počala vzlykat ještě silněji. Julián viděl, že jeho vypravování má úspěch. Pochopil, že musí učinit poslední pokus; přešel náhle k dopisu, který nedávno dostal z Paříže.

„Rozloučil jsem se s Jeho Milostí.“

„Jakže! Vy se nevrátíte do Besançonu! Vy nás opustíte navždy?“

„Ano,“ odpověděl Julián rozhodně; „ano, opouštím kraj, kde na mne zapomněla i ta, kterou jsem nejvíce ze všeho na světě miloval, opouštím jej a už se do něho nikdy nevrátím. Odcházím do Paříže…“

„Ty odcházíš do Paříže!“ zvolala paní de Rênal dosti hlasitě.

Její hlas zanikal v slzách a svědčil o tom, jak ji Juliánova slova vyděsila. Julián potřeboval takové povzbuzení: chystal se k rozhodnému kroku, který mohl rozhodnout vše v jeho neprospěch. Protože byla tak velká tma, nevěděl před jejím výkřikem, jak na ni jeho slova zapůsobila. Nyní již neváhal; strach před výčitkami, které by si dělal, mu úplně vrátil jistotu. Vstal a pravil chladně:

„Ano, milostivá paní, opouštím vás navždy, buďte šťastna; sbohem.“

Učinil několik kroků směrem k oknu; již je otevíral. Paní de Rênal vyskočila za ním a vrhla se mu do náručí.

Po tříhodinové rozmluvě dosáhl tak Julián toho, po čem tak vášnivě toužil ve dvou prvních hodinách. Kdyby bylo došlo k obnovení jejich bývalých něžností dříve a kdyby byla paní de Rênal dříve zapudila výčitky svědomí, byl by Julián býval nanejvýš šťasten; ježto toho všeho dosáhl uměle, měl z toho pouze radost. Přes naléhavé prosby své milenky chtěl Julián rozhodně rozsvítit noční lampu.

„Což nemám,“ pravil jí, „vzít s sebou ani jedinou vzpomínku na tebe? Láska, která jistě září z tvých kouzelných očí, má být tedy pro mne ztracena? Nesmím spatřit tvou krásnou bílou ruku? Uvaž přece, že tě opouštím snad na velmi dlouho!“ Paní de Rênal nemohla odmítnout tuto prosbu, která ji dojala k slzám. Ale už počínalo svítat, na horách východně od Verrières se počaly odrážet obrysy jedlí od oblohy. Místo aby odešel, opojen rozkoší prosil Julián paní de Rênal, aby směl zůstat ukryt celý den v jejím pokoji a odejít až příští noci.

„Proč ne? Tento nový osudný poklesek mi odnímá všechnu úctu k sobě a bude navěky mým neštěstím,“ odpověděla a tiskla ho k srdci. „Můj manžel není již takový jako dříve, je podezřívavý. Je přesvědčen, že jsem jej tenkrát vodila za nos, a je proti mně velmi popuzen. Uslyší-li nejmenší šramot, jsem ztracena, vyžene mě, nešťastnici, z domu.“

„Mluvíš jako Chélan,“ řekl Julián, „před mým nešťastným odchodem do semináře bys nebyla tak mluvila; tehdy jsi mě milovala!“

Julián byl odměněn za chlad, který vložil do těch slov: viděl, že jeho přítelkyně rychle zapomněla na nebezpečí, do něhož ji uváděla přítomnost jejího manžela, a že myslila jen na mnohem větší nebezpečí, že by totiž Julián mohl pochybovat o její lásce. Denního světla rychle přibývalo. V pokoji bylo už úplně jasno. Juliánova pýcha byla znovu plně uspokojena, když viděl ve svém náručí a skoro u svých nohou tu rozkošnou ženu, jedinou ženu, kterou miloval a která před několika málo hodinami byla úplně ovládána strachem před boží pomstou a neznala jinou lásku než lásku k povinnostem. Dobré předsevzetí, jež trvalo a sílilo po celý rok, nemohlo obstát před jeho odvahou.

Brzy bylo slyšet v domě hluk; jedna věc, na kterou si dříve nevzpomněla, znepokojila paní de Rênal.

„Ta potměšilá Elisa přijde brzy do pokoje; kde skryjeme ten ohromný žebřík?“ řekla svému milenci. „Zanesu jej na půdu,“ zvolala náhle nějak vesele.

„Ale musela bys projít pokojem sluhy,“ řekl Julián udiveně. „Nechám žebřík na chodbě, zavolám sluhu a pošlu ho, aby mi něco obstaral.“

„Nezapomeň si připravit nějakou výmluvu, kdyby sluha žebřík uviděl, až půjde chodbou.“

„Ano, miláčku,“ řekla paní de Rênal a políbila ho. „A ty zase nezapomeň se pokud možno rychle schovat pod postel, vejde-li sem Elisa za mé nepřítomnosti.“

Julián se divil její náhlé veselosti. „Tedy blízkost skutečného nebezpečí místo aby ji znepokojila,“ pomyslil si, „vrací jí veselost, protože zapomíná na výčitky svědomí. Je to opravdu neobyčejná žena! Ach, vládnout takovému srdci je věru štěstí!“ Julián byl nadšen.

Paní de Rênal vzala žebřík; byl pro ni zřejmě příliš těžký. Julián jí chtěl pomoci. Obdivoval se její elegantní postavě, která rozhodně neprojevovala nějakou sílu, když tu najednou bez pomoci uchopila žebřík a pozdvihla jej, jako by to byla židle. Vynesla jej rychle na chodbu do třetího poschodí a položila jej podél zdi. Zavolala sluhu, a aby měl kdy se obléci, šla nahoru k holubníku. Když se po pěti minutách vrátila do chodby, žebřík tam již nebyl. Co se s ním stalo? Kdyby Julián už nebyl v domě, nebylo by ji to znepokojilo. Ale tak, kdyby byl její muž ten žebřík uviděl, mohlo by to mít hrozné následky. Paní de Rênal prohledala celý dům. Konečně našla žebřík pod střechou, kam jej sluha zanesl, a dokonce ukryl. Bylo to zvláštní, jindy by ji to bývalo polekalo.

„Co mi na tom sejde,“ pomyslila si, „co se může stát za čtyřiadvacet hodin, až už Julián bude pryč? Cožpak mi potom zbude něco jiného než hrůza a výčitky?“

Měla jakési tušení, že bude muset obětovat život, ale co na tom! Myslela, že je na věky odloučena od svého milence, a přece jí byl vrácen; opět se s ním shledala a to, co učinil, aby se k ní dostal, bylo důkazem tak velké lásky!

Vypravovala Juliánovi, co se stalo se žebříkem.

„Co mám říci svému muži,“ tázala se ho, „dozví-li se od sluhy, že našel v domě žebřík?“ Přemýšlela chvíli. „Budou potřebovat čtyřiadvacet hodin, než vypátrají sedláka, který ti jej prodal.“ Vrhla se Juliánovi do náručí a tiskla ho křečovitě k sobě. „Ach, zemřít, takto zemřít!“ volala a líbala ho. „Ale proto nemusíš zemřít hladem,“ řekla se smíchem.

„Pojď, nejdříve tě skryji v pokoji paní Dervillové, který bývá vždy zamčen.“ Šla se postavit na stráž na konec chodby a Julián přeběhl do pokoje. „Chraň se otevřít, kdyby někdo klepal,“ pravila mu, když ho zamykala. – „To by si jen děti tak hrály.“

„Přiveď je do zahrady pod okno,“ žádal Julián, „rád bych je viděl, mluv s nimi něco.“

„Ano, ano,“ volala paní de Rênal odcházejíc.

Brzy nato se vrátila s pomeranči, suchary a lahví malaga; nepodařilo se jí ukrást chléb.

„Co dělá tvůj muž?“ zeptal se Julián.

„Spisuje s několika sedláky kupní smlouvy.“

Odbilo osm hodin, dům oživl. Kdyby se paní de Rênal nebyla ukázala, byli by ji hledali; byla nucena od něho odejít. Za chvíli se vrátila, a nedbajíc opatrnosti, donesla mu šálek kávy. Měla strach, aby neumřel hlady. Po snídani se jí podařilo přivést děti pod okno pokoje paní Dervillové. Viděl, že velmi vyrostly, ale vypadaly dost bezvýrazně, anebo se mu to jen zdálo.

Paní de Rênal s nimi hovořila o Juliánovi. Nejstarší hoch projevoval při řeči přátelské city a litoval odchodu bývalého vychovatele, ale oba mladší na něho už skoro zapomněli.

Pan de Rênal nevyšel dopoledne z domu; pobíhal v domě nahoru a dolů, uzavíral obchody se sedláky, jimž prodával svou sklizeň brambor. Až do oběda nemohla paní de Rênal svému vězni věnovat ani chvilku. Když se zvonilo k obědu a dávali na stůl, napadlo ji, že ukradne pro něho talíř teplé polévky. Když nesla opatrně talíř a tiše se blížila ke dveřím pokoje, v němž byl Julián, octla se tváří v tvář sluhovi, který ráno ukryl žebřík. Právě se také tiše plížil chodbou, jako by naslouchal. Julián se asi neopatrně prošel pokojem. Sluha se v rozpacích vzdálil. Paní de Rênal vešla směle k Juliánovi; Julián se zachvěl, když uslyšel o tom setkání.

„Bojíš se!“ řekla; „já bych vzdorovala všem nebezpečím na světě a ani bych nehnula brvou. Bojím se jen chvíle, kdy zůstanu po tvém odchodu sama,“ a odběhla od něho.

„Ach,“ zvolal Julián nadšeně, „výčitky svědomí jsou jediné nebezpečí, jehož se ta vznešená duše bojí!“

Konečně nastal večer. Pan de Rênal odešel do kasina.

Jeho žena předstírala silnou migrénu a uchýlila se do svého pokoje. Propustila brzy Elisu. Vstala zase rychle a šla Juliánovi otevřít.

Zjistila, že skutečně umírá hladem. Šla tedy do spižírny pro chléb. Julián zaslechl hlasitý výkřik. Paní de Rênal se vrátila a vyprávěla, že vešla bez světla do spižírny, a když natáhla ruku, zavadila u skříně, v níž bývá chléb, o ženskou paži. Byla to Elisa; její výkřik Julián zaslechl.

„Co tam dělala?“

„Kradla nějaké cukrovinky nebo nás špehovala,“ pravila paní de Rênal naprosto lhostejně. „Naštěstí jsem našla paštiku a kus černého chleba.“

„A co máš zde?“ zeptal se Julián, ukazuje na kapsy její zástěry.

Paní de Rênal zapomněla, že byly od oběda nacpány chlebem.

Julián ji vášnivě objal; ještě nikdy se mu nezdála tak krásná. „Ani v Paříži,“ řekl si vzrušeně, „nenajdu šlechetnější povahu.“ Snoubila se v ní neobratnost ženy, která není podobným dobrodružstvím zvyklá, se skutečnou odvahou bytosti, jež se bojí jenom zcela jiných a mnohem strašnějších nebezpečí.

Zatímco Julián s velkou chutí jedl a jeho přítelkyně, poněvadž se bála mluvit vážně, žertovala nad skromností jídla, zalomcoval náhle kdosi silně dveřmi. Byl to pan de Rênal.

„Proč ses zamkla?“ křičel na ni.

Julián měl sotva kdy vlézt pod pohovku.

„Jak to? Vy jste ještě úplně oblečena,“ pravil pan de Rênal vcházeje; „večeříte a zamkla jste se!“

Jindy by byla tato otázka, pronesená se vší manželskou příkrostí, paní de Rênal zmátla. Ale nyní věděla, že se její muž potřebuje jen trochu sehnout, aby Juliána uviděl; neboť pan de Rênal se vrhl do křesla naproti pohovce, v němž před chvílí seděl Julián.

Omluvila všechno migrénou. Zatímco jí manžel vyprávěl obšírně o výhře, kterou získal v kasině na kulečníku, „výhru devatenáct franků, na mou věru!“ jak dodal, uviděla tři kroky před nimi na židli Juliánův klobouk. Její chladnokrevnost se zdvojnásobila. Počala se svlékat a v nestřeženém okamžiku přešla rychle za zády svého muže a hodila šaty na židli s kloboukem.

Pan de Rênal konečně odešel. Prosila Juliána, aby jí ještě jednou vyprávěl o svém životě v semináři. „Včera jsem tě neposlouchala, myslela jsem při tvém vyprávění jen na to, jak bych se přinutila, abych tě poslala pryč.“

Byla zosobněná neopatrnost. Mluvili hodně hlasitě; byly asi dvě hodiny zrána, když byli vyrušeni prudkou ranou na dveře. Byl to opět pan de Rênal.

„Otevřte mi rychle, v domě jsou zloději,“ zavolal. „Saint-Jean dnes ráno našel jejich žebřík.“

„Teď je po všem,“ zvolala paní de Rênal, vrhajíc se Juliánovi do náručí. „Zabije nás oba, nevěří v ty zloděje; chci zemřít v tvém náručí, šťastnější ve smrti, než jsem byla v životě.“ Neodpovídala vůbec rozčilenému manželovi a vášnivě objímala Juliána.

„Zachraň Stanislavovi matku,“ řekl a pohlédl na ni velitelsky. „Seskočím do dvora oknem z kabinetu a uprchnu zahradou, psi mě poznali. Sbal mi šaty do uzlíku a hoď je do zahrady co možná nejdříve. Zatím nechť třeba vyrazí dveře. Rozhodně se nesmíš přiznat, zakazuji ti to. Je lépe, když bude mít podezření než jistotu.“

„Zabiješ se při seskočení!“ byla její jediná odpověď a jediná obava.

Doprovodila ho až k oknu pokojíku; pak ukryla jeho šaty. Konečně otevřela svému muži, který zuřil hněvem. Rozhlédl se beze slova pokojem, pak kabinetem a zmizel. Paní de Rênal hodila Juliánovi šaty, ten je popadl a běžel rychle zahradou dolů směrem k Doubsu. V běhu uslyšel hvízdnout kulku a hned nato výstřel z pušky.

„To není pan de Rênal,“ pomyslil si, „ten střílí hůř.“ Psi běželi tiše vedle něho; druhá rána přerazila patrně jednomu z nich nohu, neboť začal žalostně výt. Julián přeskočil zeď jedné terasy, skrývaje se běžel asi padesát kroků a pak se dal jiným směrem. Slyšel hlasy, které na sebe volaly, a uviděl zřetelně svého nepřítele, sluhu, střílet z pušky; také z druhé strany nájemce dvora začal střílet, ale Julián už doběhl k břehu Doubsu a oblekl se.

Za hodinu byl na míli od Verrières na ženevské silnici. ,,Budou-li mít podezření,“ pomyslil si, „budou mě hledat na silnici vedoucí do Paříže.“
