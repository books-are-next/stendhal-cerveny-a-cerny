---
title: 2\. Vstup do světa
contentType: prose
---

<section>

_Směšná a dojemná vzpomínka: první salón, v němž jsem se v osmnácti letech objevil sám a bez opory! Pohled ženy stačil, aby mě postrašil. Čím více jsem se chtěl líbit, tím neobratnějším jsem se stával. Měl jsem o všem docela nesprávné představy; buď jsem byl bezdůvodně důvěřivý, anebo jsem viděl v někom nepřítele jen proto, že na mne vážně pohlédl. Ale přes mou nešťastnou nesmělost, jak krásný byl každý krásný den!_

— KANT

Julián se v obdivu zastavil uprostřed dvora.

„Tvařte se přece rozumně,“ řekl mu abbé Pirard, „nejdříve máte takové hrozné nápady, a pak jste tak dětinský.

Kde je Horatiovo nil mirari (neobdivovat se ničemu)? Uvědomte si, že si z vás bude ta lokajská sebranka tropit smích, uvidí-li vás zde tak stát. Budou ve vás vidět člověka sobě rovného, který byl neprávem nad ně povýšen. Pod rouškou dobráctví, dobrých rad a přání být vám nápomocni se vás pokusí notně zkoupat.“

„To bych nikomu neradil,“ řekl Julián kousaje se do rtů, a zase se mu vrátila nedůvěřivost.

Salóny v prvním poschodí, jimiž prošli, než se dostali do markýzovy pracovny, byly by se vám, milý čtenáři, zdály právě tak smutné jako nádherné. Kdyby vám nabídli, abyste v nich bydlel, odmítl byste; je to domov zívání a smutného přemítání. Ale Juliánovo okouzlení ještě vzrostlo. „Jak by mohl být nešťastný někdo, kdo žije v tak skvělém prostředí!“ pomyslil si.

Konečně dospěli do nejhorší místnosti tohoto nádherného obydlí; bylo v ní sotva vidět. Tam seděl malý, hubený člověk bystrých očí, s plavou vlásenkou na hlavě. Abbé se obrátil k Juliánovi a představil ho. Byl to markýz. Julián ho stěží poznával, tak byl zdvořilý. Nebyl to ten vznešený pán s pyšným chováním, kterého viděl v klášteře braylehautském. Juliánovi se zdálo, že jeho vlásenka je příliš bohatá. Toto zjištění mu pomohlo k tomu, aby se úplně zbavil nesmělosti. Potomek přítele Jindřicha III. mu zprvu připadal dosti ubohý. Byl velmi hubený a příliš pohyblivý. Ale Julián si brzy všiml, že markýzova zdvořilost působí na toho, kdo s ním mluví, ještě příjemněji než zdvořilost samého besançonského biskupa. Slyšení netrvalo ani tři minuty. Když odcházeli, řekl abbé Juliánovi:

„Prohlížel jste si markýze, jako byste chtěl malovat jeho portrét. Nevím dobře, čemu tito lidé říkají zdvořilost, brzy budete o ní vědět více než já; ale váš smělý pohled se mi zdál málo zdvořilý.“

Vsedli opět do drožky. Kočí zastavil nedaleko bulváru; abbé zavedl Juliána do několika velkých salónů jdoucích za sebou v řadě. Julián si všiml, že v nich není nábytek. Prohlížel si nádherně pozlacené hodiny představující podle jeho mínění velmi neslušný výjev, když tu k němu přistoupil s usměvavou tváří velmi elegantní pán. Julián se lehce uklonil.

Pán se usmál a položil mu ruku na rameno. Julián se zachvěl a ucouvl. Zrudl hněvem. Abbé Pirard, ačkoliv byl tak vážný, se rozesmál, až mu slzy vstoupily do očí. Ten pán byl totiž krejčí.

„Vracím vám na dva dny svobodu,“ řekl mu abbé, když odcházeli; „teprve potom budete moci být představen paní de la Mole. Jiný by vás v prvních dnech vašeho pobytu v tomto novém Babylóně hlídal jako děvčátko. Máte-li se mravně zničit, udělejte to hned, pak již nebudu muset mít o vás strach. Pozítří ráno vám přinese krejčí dva obleky; tovaryši, který vám je bude zkoušet, dáte pět franků. Ostatně dbejte, aby tito Pařížané podle vaší řeči nepoznali, že jste z venkova. Jakmile promluvíte, přijdou na to, jak by se vám mohli posmívat. To oni dovedou. Pozítří v poledne přijďte ke mně… Nyní jděte, hřešte… Abych nezapomněl, obstarejte si střevíce, košile, klobouk. Zde máte potřebné adresy.“

Julián si prohlížel písmo těch adres.

„Je to markýzova ruka,“ řekl abbé, „je to čilý muž, který na nic nezapomene, a raději jedná, než poroučí. Přijímá vás do svých služeb, abyste ho ušetřil takových drobných starostí. Budete dosti chápavý, abyste dobře provedl vše, co vám ten bystrý člověk jen naznačí? To ukáže budoucnost. Mějte se na pozoru!“

Julián navštívil bez jediného slova řemeslníky, jejichž adresy dostal; pozoroval, že ho všude přijali velmi uctivě a že obuvník, zaznamenávaje si do knihy jeho jméno, napsal pan Julián de Sorel.

Na hřbitově Père-Lachaise se Juliánovi nějaký úslužný a v řeči velmi liberální pán nabídl, že mu ukáže hrob maršálka Neye, jemuž moudrá politika odpírá čest náhrobního nápisu. Ale když se s tím liberálem, který ho se slzami v očích skoro objímal, rozloučil, neměl už hodinky. Obohacen touto zkušeností, dostavil se za dva dny v poledne k abbé Pirardovi a ten si ho velmi důkladně prohlížel.

„Stane se z vás možná hejsek,“ řekl mu abbé přísně. Julián vypadal jako mladíček v hlubokém smutku. Slušelo mu to opravdu velmi dobře, ale dobrý abbé byl sám příliš venkovan, aby si všiml, že Julián drží ještě stále ramena tak, jak to vyžaduje elegance a důstojnost venkovského člověka. Když uviděl Juliána markýz, měl o jeho půvabech mínění tak rozdílné od názoru dobrého kněze, že mu řekl:

„Namítal byste něco proti tomu, aby pan Sorel bral hodiny tance?“ Abbé strnul úžasem.

„Ne,“ odpověděl konečně, „Julián není kněz.“

Malými skrytými schody, na nichž bral vždy dva stupně najednou, zavedl markýz našeho hrdinu sám do hezké podkrovní světničky, jejíž okna vedla do ohromného parku paláce. Zeptal se ho, kolik košil si u švadleny objednal.

„Dvě,“ odpověděl Julián a byl poněkud zaražen, že se tak vznešený pán ráčí starat o takové maličkosti.

„Velmi dobře,“ řekl markýz vážně, stručně a poněkud pánovitě, takže se Julián nad tím zamyslil; „velmi dobře! Objednejte jich ještě dvaadvacet. Zde je první čtvrtina vašeho platu.“

Když sešli opět dolů, zavolal markýz obstárlého sluhu: „Arsène,“ řekl mu, „budete k službám panu Sorelovi.“ Několik minut poté se Julián octl samoten v nádherné knihovně. Byla to skvostná chvíle. Aby ho nikdo v jeho vzrušení nepřekvapil, sedl si do tmavého koutku. Odtud si nadšeně prohlížel třpytící se hřbety knih. „To vše budu moci číst,“ pravil si. „Jak by se mi zde nemělo líbit? Pan de Rênal by byl myslil, že se na věky ponížil, kdyby byl pro mne učinil setinu toho, co právě udělal markýz de la Mole.

Ale podívejme se na opisy, které mám pořídit.“ Když byl Julián se svou prací hotov, odhodlal se přistoupit ke skříním s knihami; div že se nezbláznil radostí, když objevil vydání Voltaira. Běžel pootevřít dveře knihovny, aby ho nikdo nepřekvapil. Potom si dopřával té radosti, že otevřel každý z osmdesáti svazků. Byly nádherně vázány, bylo to mistrovské dílo nejlepšího londýnského knihaře. To bylo více, než bylo zapotřebí k tomu, aby Juliánův obdiv dostoupil vrcholu.

Za hodinu vešel markýz, prohlédl opisy a všiml si ke svému úžasu, že Julián napsal zapomněl jen s –ě-, zapoměl**_._** „Že by to byla jen báchorka, co mi abbé vypravoval o jeho učenosti?“ pomyslil si. Byl velmi zklamán, ale otázal se ho vlídně: „V pravopise si nejste jistý?“

„Bohužel,“ odpověděl Julián a naprosto neuvážil, jak si sám škodí. Byl dojat markýzovou laskavostí, při níž si vzpomněl na povýšený tón pana de Rênal.

„Je to maření času zkoušet to s tímhle franchecomtéským bohoslovcem,“ pomyslil si markýz, „ale tolik potřebuji nějakého spolehlivého člověka!“

**_„_**Zapomněl se píše m-n-ě,“ řekl mu markýz, „až budete hotov s opisy, vyhledejte si ve slovníku slova, o nichž si nejste jist, jak se píší.“

V šest hodin si ho dal markýz zavolat. Pohlédl se zřejmou nevolí na Juliánovy boty: „Uznávám, že je to má vina, jestliže jsem vám ještě neřekl, že se musíte každý den v půl šesté obléci.“

Julián na něho pohlédl nechápavě.

„Chci říci, že si musíte obout střevíce. Arsène vám to připomene; pro dnešek vás omluvím.“

Po těchto slovech uvedl pan de la Mole Juliána do salónu, který se třpytil zlacením. Pan de Rênal při takové příležitosti nikdy neopominul zrychlit krok, aby prošel dveřmi první. Vzpomínka na malichernou ješitnost jeho bývalého pána zavinila, že Julián šlápl panu markýzi na nohu, a protože markýz trpěl pakostnicí, způsobil mu tím velkou bolest. „Ach, ke všemu je to ještě neotesanec,“ pomyslil si markýz. Představil ho vysoké a vznešeně vypadající ženě. Byla to markýza. Julián měl dojem, že je velmi domýšlivá. Připomínala mu poněkud ženu podprefekta verrièreského  okresu, paní de Maugiron, při slavnostní hostině o sv. Karlu. Julián byl poněkud zmaten neobyčejnou nádherou salónu a neslyšel, co řekl pan de la Mole. Markýza ho sotva uznala za hodna pohledu. Bylo tam několik mužů, mezi nimiž Julián poznal k své nevýslovné radosti mladého agdeského biskupa, který s ním před několika měsíci ráčil promluvit při slavném obřadu v Bray-le-Haut. Mladý prelát byl bezpochyby poděšen něžnými pohledy, které na něj Julián nesměle vrhal, a nedával na sobě znát, že toho venkovana poznává.

Juliánovi se zdálo, že lidé shromáždění v salóně mají v sobě cosi smutného a nuceného; v Paříži se mluví tiše a nepřehánějí se maličkosti.

Asi v půl sedmé vešel hezký, velmi vytáhlý a bledý mladík s knírkem; měl velmi malou hlavu.

„Necháváte na sebe čekat,“ řekla markýza, když jí líbal ruku Julián pochopil, že je to hrabě de la Mole. Od první chvíle se mu zdál okouzlující.

„Je možné,“ pomyslil si, „že by mě mohly urážlivé žerty takového člověka vyhnat z tohoto domu?“

Prohlížel si blíže hraběte Norberta a všiml si, že má vysoké boty s ostruhami. „A já mám mít střevíce, patrně jako člověk podřízený.“ Usedli ke stolu. Julián slyšel, že markýza pronesla přísně, poněkud zvýšeným hlasem několik slov. Skoro zároveň uviděl neobyčejně světlovlasou a krásně urostlou dívku, která si sedla naproti němu. Ani trochu se mu nelíbila. Ale když na ni pohlédl pozorněji, usoudil, že ještě nikdy neviděl tak krásné oči; prozrazovaly však velmi chladnou duši. Později Julián shledal, že prozrazují nudu, která bedlivě pozoruje, ale nezapomíná na povinnost působit náležitým dojmem. „Paní de Rênal měla jistě velmi krásné oči,“ myslil si, „všichni jí pro ně dělali poklony, ale byly docela jiné než tyto.“ Julián neměl dosti zkušeností, aby si všiml útočných a duchaplných záblesků, jimiž zaplály chvílemi oči slečny Matyldy, jak ji slyšel jmenovat. Oči paní de Rênal se oživovaly jen žárem vášní anebo ušlechtilým rozhořčením nad nějakým podlým skutkem. Ke konci hostiny Julián připadl na výraz, jímž bylo možné vyjádřit zvláštní krásu očí slečny de la Mole: „Její oči jiskří,“ řekl si. Jinak se podobala až příliš své matce, a ta se mu líbila čím dále tím méně. Přestal se na ni dívat. Zato hrabě Norbert se mu zdál po každé stránce obdivuhodný. Julián byl jím tak okouzlen, že mu nepřišlo ani na mysl, aby na něho žárlil anebo mu záviděl, že je bohatší a urozenější než on.

Juliánovi se zdálo, že markýz se nudí.

Při druhém chodu řekl synovi:

„Norberte, žádám, abys byl laskavý k panu Juliánu Sorelovi, kterého přijímám do svých služeb a z něhož hodlám udělat celého muže; prosím, abys na to nezapoměl.“

„Je to můj tajemník,“ řekl markýz sousedovi, „a píše zapomněl jen s –ě-**_._**“

Všichni pohlédli na Juliána, který se trochu příliš hluboce uklonil Norbertovi; ale celkem byli jeho vzhledem spokojeni.

Markýz jistě mluvil o výchově, jíž se Juliánovi dostalo, neboť jeden z hostů počal na něho útočit otázkami o Horatiovi.

„Právě znalost Horatia mi zjednala úspěch u besançonského biskupa,“ myslil si Julián, „zdá se, že neznají jiného autora.“ Od té chvíle si byl jistý sám sebou, a to tím spíše, že se právě rozhodl, že nikdy nebude vidět ve slečně de la Mole ženu. Od pobytu v semináři cenil lidi velmi nízko a nenechával se jimi snadno zastrašit. Byl by se cítil jistějším, kdyby bylo zařízení jídelny bývalo méně nádherné. Obzvláště ho rušila dvě zrcadla osm stop vysoká, do nichž se občas díval na pána, který s ním mluvil o Horatiovi. Juliánovy věty nebyly na venkovana příliš dlouhé. Měl krásné oči, jejichž jas zvyšovala neklidná ostýchavost anebo štěstí, které se v nich zračilo, když dobře odpověděl. Usoudili, že je příjemný. Tato zkouška zpestřila vážnost večeře. Markýz dal pánovi, který s Juliánem mluvil, znamení, aby ho důkladně vyzkoušel. „Nakonec snad přece něco umí,“ pomyslil si.

Julián odpovídal vlastními myšlenkami a pozbyl téměř úplně ostýchavosti. Nemohl být sice duchaplný, protože to je nemožné pro toho, kdo nezná způsob vyjadřování obvyklý v Paříži, ale měl nové myšlenky, i když je pronášel neobratně a v nevhodnou chvíli. Bylo také vidět, že umí dokonale latinsky.

Juliánův protivník byl členem Akademie věd a znal náhodou latinsky. Jelikož objevil v Juliánovi velmi zběhlého humanistu, nebál se již, že ho uvede do rozpaků, a snažil se ho skutečně vehnat do úzkých. V zápalu boje Julián zapomněl na přepychové zařízení jídelny; podařilo se mu pronést o latinských básnících názory, jež jeho odpůrce ještě nikde nečetl. Jako čestný člověk mladého tajemníka po zásluze pochválil. Naštěstí se hovor přenesl na otázku, zda byl Horatius chudý či bohatý; byl-li to muž roztomilý, bezstarostný a rozkošnický, který skládal verše pro svou zábavu jako Chapelle, přítel Molièrův a La Fontainův, či ubohý poeta laureatus, který žil u dvora a psal ódy k narozeninám královým jako Southey, původce obžaloby lorda Byrona. Pak se mluvilo o společenských poměrech za Augusta a Jiřího IV.; v obou dobách byla šlechta všemocná; ale v Římě nemohla zabránit tomu, aby jí moc nevyrval Maecenas, jenž byl pouhým rytířem; a v Anglii přivedla Jiřího IV. skoro do postavení benátského dóžete. Zdálo se, že tato zábava vytrhla markýze ze stavu duševní dřímoty, do něhož ho uvedla nuda na počátku večeře.

Julián nevěděl naprosto nic o všech těch moderních jménech jako Southey, lord Byron, Jiří IV. Slyšel je dnes poprvé. Ale nikomu neušlo, že pokaždé, když hovor zabočil na události z římských dějin, jejichž znalost možno čerpat z děl Horatiových, Martialových, Tacitových atd., prokazoval nespornou převahu. Julián použil bez okolků několika myšlenek, jež zaslechl od besançonského biskupa v památném rozhovoru, který s ním měl; právě tyto myšlenky nebyly přijaty nejhůře.

Když se nabažili rozmluvy o básnících, ráčila markýza pohlédnout na Juliána, poněvadž její zásadou bylo obdivovat se všemu, co bavilo jejího muže. „Za nemotornými způsoby toho bohoslovce se možná skrývá vzdělaný člověk,“ pravil markýze akademik, který seděl vedle ní. Julián z toho něco zaslechl. Hotové úsudky vyhovovaly domácí paní, přivlastnila si tedy úsudek, který byl pronesen o Juliánovi, a byla ráda, že pozvala akademika na večeři. „Baví pana de la Mole,“ myslila si.

</section>
