---
title: 14\. Myšlenky mladé dívky
contentType: prose
---

_Co zmatku! Kolik bezesných nocí! Pane Bože! Sama si zaviním, že mnou budou pohrdat? Dokonce i on mnou bude pohrdat. Ale on odjíždí, odchází ode mne._

— ALFRED DE MUSSET

Matylda nenapsala dopis Juliánovi bez vnitřních bojů. Nechť byl počátek jejího zájmu o Juliána jakýkoliv, brzy ovládl pýchu, která, pokud se Matylda pamatovala, jedině panovala v jejím srdci. Ta hrdá a chladná duše byla poprvé uchvácena vášnivým citem. Ale i když vášeň krotila její pýchu, zůstávala Matylda přece ještě věrna svým hrdým zvykům. Dva měsíce zápasů a nových dojmů přetvořily takřka celý její vnitřní život.

Matylda se domnívala, že nalezla štěstí. Tato víra, která je všemocná v duších, u nichž se k odvaze druží vynikající inteligence, musela dlouho zápasit s důstojností a se všemi city všedních povinností. Jednoho dne již v sedm hodin ráno vešla k matce a prosila ji, aby jí dovolila uchýlit se do Villequieru. Markýza ji ani neuznala za hodnou odpovědi a poradila jí, aby si šla znovu lehnout. To bylo poslední úsilí střízlivého rozumu a úcty k obvyklé morálce.

Obava, aby se nedopustila nějaké nepřístojnosti a neprohřešila se proti názorům pokládaným Caylusy, Croisenoisy a Luzy za posvátné, působila jenom nepatrně na její duši; takové lidi nepokládala za schopné, aby ji chápali. Byla by se jich zeptala na radu, kdyby šlo o to koupit kočár nebo statek. Bála se jen toho, že by s ní Julián mohl být nespokojen.

Možná také, že jen vypadá jako nevšední člověk?

Nenáviděla nedostatek charakteru, to jediné mohla vytýkat skvělým mladým mužům, kteří ji obklopovali. Čím duchaplněji žertovali o tom, co se odchylovalo od běžných zvyklostí, nebo o tom, co v domnění, že se jimi řídí, se jimi řídilo špatně, tím více v jejích očích ztráceli.

Byli stateční, ale nic více. „Ale jak stateční?“ řekla si. „V souboji. Ale souboj je již pouhá formalita. Člověk ví všechno předem, ba i to, co má říci, padne-li. Natažen na trávníku, s rukou na srdci, musí velkodušně odpustit protivníkovi a vzkázat pozdrav dámě, která existuje často jen v jeho představách anebo která jde v den jeho smrti na ples, aby odvrátila od sebe podezření.

Vzdorují nebezpečí v čele setniny blyštící se samou ocelí; ale co nebezpečí, které vyvstane o samotě, neobyčejné, nepředvídané a opravdu ohyzdné?“

„Bohužel!“ vzdychla Matylda. „Na dvoře Jindřicha III. byli velcí mužové, velcí právě tak povahou jako rodem! Ach, kdyby byl Julián bojoval u Jarnaku anebo u Moncontouru, neměla bych již pochybností! V oněch dobách velikosti a síly nebyli Francouzi loutkami. V den bitvy bývali skoro nejklidnější.

Jejich život nevězel ještě jako egyptské mumie v obalu všem společném a věčně stejném. Ano,“ dodala „k tomu, aby někdo vyšel samoten v jedenáct hodin z paláce soissonského, obývaného Kateřinou Medicejskou, bylo tehdy zapotřebí více odvahy, než kdyby se dnes vydal do Alžíru. Život muže byl řadou náhod. Nyní civilizace náhodu vypudila. Není již nepředvídanosti. Objeví-li se v myšlenkách, nenajde se pro ni dosti posměchu; objeví-li se ve skutečném životě, žádná zbabělost nepředčí náš strach. Každé bláznovství, jehož se někdo dopustí ze strachu, najde omluvu. Degenerované a nudné století! Co by byl řekl Bonifác de la Mole, kdyby zvedl z hrobu svou sťatou hlavu a viděl, jak roku 1793 sedmnáct nositelů jeho jména se dalo schytat jako berani a za dva dny poté byli sťati gilotinou? Věděli, že jdou na smrt, ale byli by pokládali za neslušné bránit se a zabít aspoň jednoho nebo dva jakobíny. Ach! V hrdinských dobách Francie, ve století Bonifáce de la Mole, byl by Julián velitelem setniny a bratr mladým knězem se slušnými způsoby, moudrostí v očích a s rozumem na rtech.“

Ještě před několika měsíci Matylda pochybovala, že se kdy setká s člověkem, který by se lišil od běžné šablony. Kdysi nacházela trochu štěstí v tom, že si dovolila dopisovat s několika mladými muži ze společnosti. Tato smělost, která se tak vymykala pojmům slušnosti a byla tak nerozumná u mladé dívky, mohla ji zneuctít v očích pana de Croisenois, jeho otce vévody Chaulnese a celého vévodského domu. Kdyby byl vévoda viděl, že nedojde k zamýšlenému sňatku, byl by chtěl znát příčinu. Tenkrát nemohla Matylda v ty dny, kdy napsala některý ze svých dopisů, spát. Ale ty dopisy byly pouze odpověďmi.

Tentokrát se odvážila říci, že miluje. Psala první (jak strašné slovo!) muži, který stál na nejnižším společenském stupni.

Již tato okolnost zaručovala, že by byla na věky zneuctěna, kdyby to vyšlo najevo. Která z žen navštěvujících její matku by se jí odvážila zastat? Co by se jim mohlo říci, aby to mohly opakovat v jiných salónech a zmírnit tím jejich strašné pohrdání?

Již jen mluvit o něčem podobném se jí zdálo hrozné! Ale psát? „Jsou věci, o nichž se nepíše,“ zvolal Napoleon, když se dozvěděl, že se Baylen vzdal. A tento výrok jí kdysi řekl sám Julián, jako by jí chtěl dát předem ponaučení!

Ale to ještě nic nebylo. Matyldina úzkost měla jiné příčiny. Zapomněla na zlé následky, které její čin mohl mít ve společnosti, na nenapravitelnou hanbu a obecné opovržení, jež jí hrozilo, protože urazila třídu, k níž náležela, a psala člověku docela jiného druhu, než jsou Caylusové, Luzové, Croisenoisové.

Hloubka, tajemnost Juliánovy povahy by byla poděsila i při navázání obyčejných styků. A ona ho hodlala učinit svým milencem, snad i svým pánem!

„Jaké budou jeho požadavky, ovládne-li mě úplně? Aťsi, řeknu si jako Medea: Uprostřed tolika nebezpečí zůstává mi mé JÁ!**_“_**

Říkala si, že Julián necítí vůbec úctu k šlechtickému původu, a co je ještě horší, že ji vůbec nemiluje.

V těch posledních chvílích krutých pochybností projevila se v ní ženská hrdost. „V osudu dívky, jako jsem já, musí být vše neobvyklé,“ zvolala Matylda pozbývajíc trpělivosti. Pýcha, kterou jí vštěpovali od kolébky, zápasila se ctností. A právě v té chvíli Juliánův odjezd všechno urychlil.

(Takové povahy jsou naštěstí velmi vzácné.)

Julián byl tak zlomyslný, že dal pozdě večer k vrátnému snést těžký kufr; zavolal na to lokaje, který se dvořil komorné slečny de la Mole. „Možná že ten manévr nebude mít úspěch,“ řekl si, „ale podaří-li se, bude myslet, že jsem odjel.“ Usnul rozveselený tím žertem. Matylda nezamhouřila po celou noc oka.

Druhého dne velmi časně zrána odešel Julián nepozorovaně z domu, ale před osmou hodinou se vrátil.

Sotvaže přišel do knihovny, objevila se slečna de la Mole ve dveřích. Odevzdal jí odpověď. Domníval se, že je jeho povinností něco jí říci; rozhodně nic nebylo snazšího, ale slečna de la Mole ho nechtěla vyslechnout a zmizela. Julián byl rád, protože nevěděl, co by jí řekl.

„Není-li to vše jen hra smluvená s hrabětem Norbertem, je jasné, že jen mé lhostejné pohledy roznítily podivnou lásku, kterou si tato vysoce urozená dívka usmyslila ke mně chovat. Byl bych hloupější, než se sluší, kdybych se dal někdy strhnout k nějaké náklonnosti k té velké plavovlasé loutce.“ Po takové úvaze se stal chladnějším a vypočítavějším, než byl kdy dříve.

„V nastávající bitvě,“ dodal, „bude rodová pýcha jako vysoké návrší, tvořící vojenskou pozici mezi ní a mnou. Tam bude třeba vést útok. Udělal jsem velkou chybu, že jsem zůstal v Paříži; jestliže si se mnou jen zahrává, zadal jsem si tím odkladem a vydal se jí do rukou. Co bych ztratil, kdybych odcestoval? Byl bych se jim vysmál, tropí-li si oni posměch ze mne! Zajímá-li se Matylda opravdu o mne, zvýšil bych tím její zájem stonásobně.“

Matyldin dopis Juliánově samolibosti tak polichotil, že z radosti nad tou příhodou zapomněl vážně uvažovat o účelnosti odjezdu.

Osudnou stránkou jeho povahy bylo, že byl neobyčejně citlivý ke svým chybám. Chyba, jíž se před chvílí dopustil, ho tak mrzela, že už skoro ani nemyslil na neuvěřitelné vítězství, které předcházelo to malé nedopatření. K deváté hodině se opět objevila ve dveřích knihovny slečna de la Mole, hodila mu dlouhý dopis a utekla.

„Zdá se, že to bude román v dopisech,“ řekl, zdvíhaje Matyldino psaní. „Nepřítel dělá chybný pohyb, já budu bojovat chladem a ctností.“

Žádala na něm rozhodnou odpověď s takovou povýšeností, že to zvýšilo jeho vnitřní veselost. Ve své odpovědi se na dvou stránkách s potěšením posmíval osobám, které by se byly rády posmívaly jemu, a na konci dopisu rovněž se zlomyslností oznamoval, že jeho odjezd je určen na příští den ráno.

Když ukončil dopis, řekl si: „Mohu jí jej dát v zahradě…“ a šel do zahrady. Díval se do okna pokoje slečny de la Mole.

Její pokoj byl v prvním patře vedle matčina bytu, ale pod ním bylo vysoké mezipatro.

První poschodí bylo tak vysoko, že když se procházel s dopisem v ruce lipovým stromořadím, nemohlo ho být z okna slečny de la Mole vidět. Klenba utvořená velmi pečlivě zastřihávanými lipami bránila rozhledu. „Zase jsem neopatrný!“ řekl si rozmrzele. „Jestli si umínili tropit si ze mne smích, ukážu-li se s dopisem v ruce, tím svým nepřátelům jen posloužím.“

Norbertův pokoj byl právě nad pokojem Matyldiným, a vyšel-li Julián zpod klenby utvořené přistřiženými větvemi lip, mohl hrabě a jeho přátelé sledovat každý jeho pohyb.

Slečna de la Mole se objevila za oknem svého pokoje; mírným pohybem ukázal dopis; kývla hlavou. Julián běžel hned do svého pokoje a náhodou potkal na velkém schodišti krásnou Matyldu; jeho dopis si vzala s dokonalým klidem a se smějícíma se očima.

„Kolik lásky se zračilo v očích ubohé paní de Rênal,“ řekl si Julián, „když se odvážila přijmout ode mne dopis, přestože naše důvěrné styky trvaly už půl roku! Myslím, že na mne ani jednou nepohlédla smějícíma se očima.“

To, co si myslil dále, nevyjádřil již tak přesně; styděl se snad za malichernost svých pohnutek? „Ale jaký je také rozdíl,“ dodával v duchu, „v eleganci jejích ranních šatů, v eleganci jejich chování! Každý znalec, který by uviděl slečnu de la Mole ze vzdálenosti třiceti kroků, by uhodl, jaké místo ve společnosti zaujímá. Tomu se říká zjevné půvaby.“

Julián dělal vtipy a nepřiznával si ještě všechno, co si myslil; paní de Rênal mu nemusela obětovat žádného markýze Croisenoise. Jeho sokem byl pouze ten podlý podprefekt pan Charcot, který si dával říkat de Maugiron, poněvadž Maugironové vymřeli.

V pět hodin dostal Julián třetí dopis; byl hozen ze dveří knihovny. Slečna de la Mole opět utekla. „Je posedlá psaním!“ řekl si se smíchem, „vždyť přece můžeme tak pohodlně spolu mluvit! Nepřítel chce mít ode mne dopisy, a dokonce několik, to je jasné.“ Nespěchal s otvíráním dopisu. „Opět uhlazené fráze,“ myslil si; ale když jej četl, zbledl. List obsahoval jen osm řádků:

„Musím s Vámi mluvit; musím s Vámi mluvit dnes v noci; v okamžiku, kdy bude odbíjet jedna hodina po půlnoci, buďte v zahradě. Vezměte velký zahradníkův žebřík, který je u studny; přistavte jej k mému oknu a vystupte ke mně. Svítí sice měsíc, ale na tom nesejde.“
