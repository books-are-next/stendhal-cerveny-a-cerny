---
title: '44.'
contentType: prose
---

Po jeho odchodu Julián dlouho plakal. Plakal, že musí zemřít. Posléze si řekl, že kdyby byla paní de Rênal v Besançonu, svěřil by se jí se svou slabostí…

Právě když nejvíce litoval nepřítomnosti té zbožňované ženy, zaslechl kroky Matyldiny.

„Největším neštěstím vězně je,“ pomyslil si, „že nemůže před nikým zamknout dveře.“ Všechno, co mu Matylda povídala, ho jenom dráždilo.

Vypravovala mu, že Valenod měl už v den rozsudku své jmenování prefektem v kapse a že se proto odvážil oklamat pana de Frilair a podle svého přání odsoudil Juliána k smrti.

„Pan de Frilair mi řekl: ‚Jak mohlo vašemu příteli napadnout dotknout se malicherné ješitnosti té měšťácké aristokracie! Proč mluvil o kastách**_?‘_** Tím jim naznačil, co mají učinit ve svém politickém zájmu. Ti hlupáci na to dříve ani nepomyslili a byli ochotni plakat. Teprve kastovní zájem překonal jejich hrůzu před rozsudkem smrti. Musíme přiznat, že pan Sorel je v těch věcech velmi nezkušený. Nepodaří-li se nám ho zachránit žádostí o milost, bude jeho smrt skoro sebevraždou.“

Něco nemohla Matylda Juliánovi říci, protože to sama ještě netušila: že totiž abbé de Frilair, když viděl, že Julián je ztracen, pokládal pro svou ctižádost za prospěšné stát se jeho nástupcem.

Julián byl skoro bez sebe bezmocným hněvem a rozmrzelostí. –„Jděte, prosím vás, na mši za mne,“ řekl Matyldě, „a nechte mě chvíli na pokoji.“ Matylda, která již stejně žárlila na návštěvy paní de Rênal, se právě dozvěděla o jejím odjezdu. Pokládala to za příčinu Juliánovy rozmrzelosti a dala se do pláče.

Její bolest byla upřímná. Julián to viděl, ale byl tím ještě více popuzen. Cítil, že musí být sám, ale jak si měl samotu opatřit?

Matylda zkusila všechny prostředky, aby ho obměkčila; nakonec odešla. Skoro v týž okamžik vešel Fouqué.

„Cítím potřebu být sám…“ řekl svému věrnému příteli. A když viděl, že váhá, dodal: „Sepisuji žádost o milost… ostatně, buď tak laskav, nemluv se mnou nikdy o smrti. Budu-li dnes potřebovat ještě nějaké zvláštní služby, řeknu ti o ně sám.“

Když si Julián konečně vymohl, že ho nechali o samotě, poznal, že je sklíčenější a zbabělejší než předtím. Zbytek sil, který ještě zůstal jeho ochablé duši, vyčerpal tím, že musel svůj pravý stav před Matyldou a před Fouquém tajit.

K večeru připadl na myšlenku, která ho potěšila.

„Kdyby mi byli dnes ráno, ve chvíli, kdy mi smrt připadala tak hrozná, oznámili, že nadešel okamžik popravy, byl by mi pohled na obecenstvo dodal statečnosti; byl bych se možná choval trochu škrobeně, jako nesmělý hejsek, když vstupuje do salónu. Několik bystrých lidí, jsou-li nějací vůbec mezi těmi venkovany, bylo by snad mohlo uhodnout mou slabost… ale nikdo by ji nebyl skutečně viděl**_.“_**

Trochu se mu ulehčilo. „V tuto chvíli jsem zbabělý,“ opakoval si a zpíval si při tom, „ale nikdo se to nedozví.“ Druhého dne ho očekávala událost skoro ještě nepříjemnější. Časně zrána, než se Julián probudil, objevil se v jeho cele starý bělovlasý tesař.

Julián se cítil slabý a očekával nepříjemné výčitky. Aby jeho nepříjemné pocity byly dovršeny, toho rána si opravdu dělal výčitky, že otce nemiluje.

„Osud nás postavil zde na zemi vedle sebe,“ říkal si, zatímco klíčník upravoval trochu jeho celu, „a ubližovali jsme si co možná nejvíce. Přichází, aby mi před mou smrtí zasadil poslední ránu.“

Jakmile klíčník odešel, počaly přísné výčitky starcovy. Julián se nemohl ubránit slzám. „Jaká nedůstojná slabost!“ řekl si vztekle. „Bude všude rozhlašovat, že jsem nebyl dosti statečný. Jak budou potom triumfovat takoví Valenodové a všichni ti malicherní pokrytci, kteří vládnou ve Verrières! Mají ve Francii moc, mají v rukou všechny společenské výhody. Až dosud jsem si mohl aspoň říci: mají sice peníze a jsou zahrnováni všemi poctami, ale já mám statečné srdce.

Ale tu je svědek, jemuž budou všichni věřit, a ten celému Verrières dosvědčí, a ještě to bude přepínat, že jsem byl před smrtí slabochem! Bude vykládat, že jsem byl zbabělý v této zkoušce, kterou si všichni dovedou představit!“

Julián byl blízko zoufalství. Nevěděl, jak se otce zbavit. Ale přetvařovat se, aby oklamal toho bystrého starce, bylo v této chvíli nad jeho síly.

Promyslel rychle všechny možnosti.

„Mám úspory,“ zvolal náhle.

Ta geniální slova změnila starcovu tvář a Juliánovo postavení.

„Jak s nimi mám naložit?“ pokračoval Julián již s větším klidem; dojem, který způsobil, ho zbavil všech tísnivých pocitů.

Starý tesař prahl touhou, aby mu neušly peníze, jejichž část chtěl Julián, jak se zdálo, odkázat bratrům. Mluvil dlouho a přesvědčivě. V Juliánovi se probudil posměváček.

„Nuže! Hospodin mi dal k mé závěti vnuknutí. Odkáži každému z bratrů tisíc franků a zbytek vám.“

„Velmi dobře,“ řekl stařec, „ten zbytek mi patří. Ježto ti Bůh prokázal milost a obměkčil tvé srdce, sluší se, chceš-li zemřít jako dobrý křesťan, abys zaplatil své dluhy. Míním peníze za stravu a za vychování, které jsem ti půjčil. Na to jsi nemyslil…“

„Vida, tak vypadá otcovská láska!“ opakoval si Julián smutně, když byl konečně sám. Brzy se objevil žalářník.

„Pane Soreli, po návštěvě rodičů přináším vždy svým hostům láhev dobrého šampaňského vína. Je sice trochu drahé, láhev stojí šest franků, ale potěší to srdce.“

„Přineste tři sklenice,“ řekl mu Julián s dětskou horlivostí, „a přiveďte sem dva z vězňů, které slyším procházet se po chodbě.“

Žalářník mu přivedl dva bývalé galejníky, kteří zase něco provedli a měli se opět vrátit na galeje. Oba zločinci byli velmi veselí a byli to lidé opravdu pozoruhodní svou zchytralostí, odvahou a chladnokrevností.

„Dáte-li mi dvacet franků,“ řekl jeden z nich Juliánovi, „budu vám podrobně vypravovat svůj život. Něco takového tak brzy neuslyšíte.“

„To mi chcete něco nalhat?“ zeptal se Julián.

„Bůh chraň,“ ujišťoval zločinec; „tuhle můj přítel mi těch dvacet franků stejně závidí a hned by vám řekl, kdybych nemluvil pravdu.“

Jeho příběh byl strašný. Svědčil o bezohledné povaze, která znala jenom jedinou vášeň: hlad po penězích.

Po jejich odchodu byl Julián celý změněný. Přestal se zlobit sám na sebe a krutá bolest, živená skleslostí, jejíž obětí se stal po odchodu paní de Rênal, se obrátila v zádumčivost.

„Kdybych se nebyl nechal oklamat vnějším zdáním,“ řekl si, „byl bych musel vidět, že se pařížské salóny hemží poctivci toho druhu, jako je můj otec, anebo obratnými lotry, jako jsou ti galejníci. Mají pravdu, lidé ze salónů nevstávají ráno s palčivou myšlenkou: Co budu obědvat? A to se chlubí svou poctivostí! A stanou-li se porotci, odsoudí pyšně člověka, který ukradl stříbrný příbor, protože omdléval hlady!

Ale jde-li o to, dostat se ke dvoru, pozbýt nebo získat ministerské křeslo, dopouštějí se moji salónní poctivci týchž zločinů, k nimž přiměl ty dva galejníky hlad…

Není přirozeného práva**_._** To je zastaralá pitomost, důstojná státního návladního, který mě nedávno tak štval a jehož praděd zbohatl konfiskacemi za Ludvíka XIV. Právo existuje jen tehdy, existuje-li zákon, který pod trestem zapovídá určitou věc. Dokud není zákon, není nic přirozeného, jen síla lva a potřeba hladovějícího, mrznoucího člověka, zkrátka potřeba**_…_** Ne, takzvaní počestní lidé nejsou nic jiného než darebáci, kteří měli to štěstí, že nebyli přistiženi při činu. Žalobce, kterého lidská společnost na mne poštvala, zbohatl hanebností… Dopustil jsem se vraždy a jsem spravedlivě odsouzen, avšak až na ten jediný čin je Valenod, který mě odsoudil, pro společnost stokrát škodlivější.

Nuže!“ dodal Julián smutně, ale bez hněvu, „můj otec je přes svou lakotu lepší než všichni ti lidé. Nikdy mě nemiloval. Na dovršení všeho jsem ho ještě svou potupnou smrtí zneuctil. Strach, že by se mu někdy mohlo nedostávat peněz, a příliš vyvinutý smysl pro lidskou špatnost, jíž se říká lakomství**_,_** poskytuje mu báječný důvod k útěše a k pocitu bezpečnosti v částce tří neb čtyř set dukátů, jež mu mohu odkázat. Jednou v neděli večer bude všem verrièreským závistníkům ukazovat své zlato. A jeho pohled se bude ptát: Kdo z vás by si za takovou cenu nepřál mít syna sťatého gilotinou?“

Takové úvahy mohly být správné, ale v Juliánovi budily touhu po smrti. Tak uplynulo pět dlouhých dní. K Matyldě, která byla zoufalá žárlivostí, byl zdvořilý a laskavý. Jednoho večera pomýšlel vážně na sebevraždu. Byl sklíčen žalem nad odjezdem paní de Rênal. V ničem nenacházel útěchu, ani ve skutečném životě, ani ve své obraznosti. Nedostatek pohybu počal podrývat jeho zdraví a začínal dostávat exaltovanou a slabou povahu německého studenta. Pozbýval mužné pevnosti, která řízným zaklením odhání nevhodné myšlenky, jež napadají duši nešťastníků.

„Miloval jsem pravdu… Kde je?… Všude pokrytectví anebo aspoň šarlatánství, i u těch nejlepších, i u těch největších lidí;“ a jeho rty vyjadřovaly pohrdání. „Ne, člověk nemůže člověku důvěřovat.

Když paní de… sbírala na chudé sirotky, říkala mi, že ten neb onen kníže dal právě deset dukátů; byla to lež. A což Napoleon na Svaté Heleně!… To prohlášení ve prospěch římského krále bylo úplné šarlatánství.

Panebože! Jestliže i takový člověk, a to ještě v době, kdy neštěstí mu mělo vážně připomínat jeho povinnost, se snížil na šarlatána, co můžeme očekávat od ostatních?…

Kde je pravda? V náboženství… Ano,“ dodal s trpkým úsměvem nejhlubšího pohrdání, „v ústech Maslonů, Frilairů, Castanèdů… Snad v pravém křesťanství, jehož kněží by nebyli placeni, tak jako nebyli placeni první apoštolové?… Ale svatý Pavel nacházel odměnu v rozkoši, že může poroučet, mluvit, že může dát o sobě mluvit…

Ach! Kdyby bylo pravé náboženství… Jsem hlupák! Vidím gotickou katedrálu, velebná kostelní okna; mé ubohé srdce si představuje kněze, jaký patří k těm oknům… Má duše by mu rozuměla, má duše ho potřebuje… A najdu vyfintěného hejska s nečistými vlasy, takového nějakého rytíře Beauvoisise, ale bez jeho uhlazenosti…

Jsou i opravdoví kněží jako Massillon, Fénelon…, ale Massillon vysvětil Duboise a Fénelona mi zprotivily Paměti Saint-Simonovy; kdyby-existoval nějaký opravdový kněz… Pak by se citlivé duše měly kam na světě utéci… Nebyli bychom na světě tak sami… Ten dobrý kněz by s námi mluvil o Bohu. Ale o kterém Bohu? Ne o Bohu biblickém, o tom malicherném, ukrutném despotovi, žíznícím po pomstě…, ale o Bohu Voltairově, spravedlivém, dobrém, nekonečném…“

Oživly v něm vzpomínky z bible, kterou znal nazpaměť… „Ale jakmile budou pohromadě tři lidé, jak budou moci věřit v to velké jméno BŮH po tom, jak strašně ho naši kněží zneužili?

Žít osaměle!… Jaká trýzeň!…“

Julián se udeřil do čela. „Šílím, stávám se nespravedlivým. Jsem zde v žaláři tak sám; ale ve světě jsem nežil osaměle; měl jsem v sobě mocnou ideu povinnosti**_._** Povinnost, kterou jsem si sám uložil, ať právem či neprávem…, byla jako pevný kmen, o nějž jsem se opíral v bouři; potácel jsem se, byl jsem zmítán. Vždyť jsem byl jenom člověk…, ale nedal jsem se strhnout.

To jen vlhký vzduch tohoto žaláře je příčinou, že se pokládám za osamoceného…

Ale proč mám být ještě pokrytcem, když sám proklínám pokrytectví? Neskličuje mě ani smrt, ani žalář, ani vlhký vzduch, nýbrž nepřítomnost paní de Rênal. Stěžoval bych si, kdybych musel ve Verrières po celé týdny žít skrytý ve sklepě jejího domu, abych se s ní mohl vídat?

To je vliv mých současníků,“ řekl hlasitě s trpkým smíchem. „I teď, těsně před smrtí, když mluvím sám se sebou, i teď ještě jsem pokrytcem… Ó devatenácté století!“

Lovec v lese vystřelí, jeho kořist padne; vrhne se za ní. Přitom zakopne o dvě stopy vysoké mraveniště, zničí obydlí mravenců, rozmetá mravence a jejich vejce… Mravenčí filosofové nebudou nikdy moci pochopit, co znamenalo to strašné, černé, ohromné těleso – lovcova bota, která náhle s neuvěřitelnou rychlostí, chvilku po hrozném rachotu, provázeném proudem červenavého ohně, vnikla do jejich příbytku…

… Stejně smrt, život, věčnost by byly věci docela prosté pro toho, kdo by měl ústroje k tomu, aby je pochopil…

Jepice se rodí za dlouhých letních dnů v devět hodin ráno a umírá v pět hodin odpoledne; jak by mohla pochopit, co je **_noc?_**

Dejte jí o pět hodin života více, a uvidí a pochopí, co je to noc.

Tak je to i se mnou, zemřu ve třiadvaceti letech. Dejte mi ještě pět let života, abych mohl žít s paní de Rênal…

Dal se do smíchu jako Mefisto. „Jaký nesmysl, rozbírat ty velké záhady!

Za prvé, chovám se pokrytecky, jako by mě zde někdo poslouchal.

Za druhé, zapomínám žít a milovat, ačkoliv mi zbývá jen několik dní života… Bohužel, paní de Rênal zde není; její manžel jí už asi nedovolí, aby znovu jela do Besançonu a ještě více se kompromitovala.

Právě tohle mě činí osamělým, a ne to, že není Boha, který by byl spravedlivý, dobrý, všemohoucí, a nikoliv zlý a žíznící po pomstě…

Ach! Kdyby byl takový Bůh!… padl bych mu k nohám. Zasloužil jsem smrt, řekl bych mu; ale velký Bože, dobrý Bože, milosrdný Bože, vrať mi tu, kterou miluji!“

Bylo už pozdě v noci. Po jedné anebo dvou hodinách klidného spánku přišel Fouqué.

Julián se cítil silný a odhodlaný jako člověk, který vidí jasně do své duše.
