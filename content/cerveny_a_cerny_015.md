---
title: |-
  10.
  Velká odvaha a malé štěstí
contentType: prose
---

_Přetváří vášeň se, však přec ji hlásí  
          i její tma; jak nejčernější mrak  
nejtěžší hlásí bouř…_

— DON JUAN, zpěv I, strofa 73

Pan de Rênal prošel všemi zámeckými pokoji a vrátil se do dětského pokoje se sloužícími, kteří přinášeli nazpět slamníky. Náhlý příchod toho člověka byl Juliánovi kapkou vody, kterou nádoba přetekla.

Bledší a zachmuřenější než obyčejně, vyskočil proti němu. Pan de Rênal se zastavil a pohlédl na své lidi.

„Pane starosto,“ řekl Julián, „myslíte, že by s jiným vychovatelem vaše děti dělaly takové pokroky jako se mnou? Musíte-li na to odpovědět záporně,“ pokračoval, nepřipouštěje pana de Rênal ke slovu, „jak se můžete odvážit mi vytýkat, že je zanedbávám?“

Sotva pan de Rênal překonal svůj strach, usoudil podle podivného tónu, jímž se ten selský mladík odvažoval s ním mluvit, že má v kapse nějakou výhodnou nabídku a že mu dá výpověď. Čím déle Julián mluvil, tím více se rozhořčoval:

„Mohu žít i bez vás, pane starosto!“

„Je mi opravdu líto, že jste se tak rozčilil,“ odpověděl pan de Rênal poněkud koktaje. Ani ne deset kroků od nich upravovali sluhové postele.

„Tím není věc odčiněna, pane starosto!“ odvětil Julián celý bez sebe. „Vzpomeňte si na hanebná slova, která jste mi řekl, a to ještě před dámami!“

Pan de Rênal rozuměl až příliš dobře, co si Julián přeje; sváděl těžký duševní boj. Konečně Julián pozbyl rozvahy a zvolal:

„Vím, pane starosto, kam mám jít, odejdu-li od vás.“

Při těch slovech viděl již pan de Rênal Juliána u pana Valenoda.

„Poslyšte, pane Soreli,“ řekl mu konečně s povzdechem a tvářil se, jako by posílal pro chirurga, aby na něm provedl bolestnou operaci, „přistupuji na vaši žádost. Pozítří je prvního, zvyšuji vám plat na padesát franků měsíčně.“

Julián byl překvapený a byl by se nejraději rozesmál; jeho hněv úplně pominul.

„Ještě málo jsem tím pitomcem pohrdal,“ řekl si. „To je bezpochyby největší zadostiučinění, jaké může tak nízká duše dát.“

Děti s otevřenými ústy naslouchaly tomu výstupu a běžely do zahrady povědět matce, že se Julián velmi rozzlobil, ale že bude dostávat nyní padesát franků měsíčně.

Julián šel ze zvyku za nimi a ani nepohlédl na pana de Rênal, kterého ponechal jeho rozčilení.

„Valenod mě stojí tedy ročně sto šedesát osm franků,“ pomyslil si starosta. „Musím mu rozhodně povědět své mínění o tom, jak si počíná při dodávkách pro chudobinec.“

Za chvíli nato stál Julián opět před panem de Rênal.

„Musím promluvit s panem Chélanem o věci týkající se mého svědomí; prosím, abych směl na několik hodin odejít.“

„Ale jděte si, milý Juliáne,“ pravil pan de Rênal s úsměvem a pokryteckou laskavostí, „na celý den, chcete-li, na celý zítřek, příteli. Vezměte si zahradníkova koně a jeďte do Verrières…“

Ale pomyslil si: „Nyní jde dát odpověď panu Valenodovi. Nic určitého mi neslíbil, ale musím tomu mladému muži nechat trochu zchladnout hlavu.“

Julián se vydal ihned na cestu a dal se velkými lesy, které se táhnou od Vergy do Verrières. K panu Chélanovi nespěchal. Netoužil ani trochu po tom, aby hrál podruhé pokryteckou komedii; cítil potřebu vidět si jasně do duše a ujasnit si city, které jí zmítaly.

„Vyhrál jsem bitvu,“ jásal, jakmile se octl v lese a daleko z dohledu lidí, „vyhrál jsem tedy bitvu!“

Tato slova vyjadřovala spokojenost s jeho novým postavením a vrátila částečně jeho duši klid.

„Mám tedy padesát franků měsíčně, zdá se, že pan de Rênal má notný strach. Ale před čím?“

Přemýšlel, co asi nahnalo strach tomu šťastnému a mocnému muži, na něhož měl před hodinou takovou zlost, a tím se uklidnil úplně. Na chvíli byl skoro přístupen úchvatné kráse lesa, jímž kráčel. Obrovské skalní útesy se tu před věky zřítily z hor do lesa. Vysoké buky se tyčily skoro až do výše skal, které poskytovaly lahodný, příjemný chládek tři kroky od míst, kde nebylo možno vydržet slunečním žárem.

Julián si na chvíli ve stínu vysokých skal odpočinul a pak stoupal dále. Brzy se dostal úzkou, sotva znatelnou stezkou, jíž používají jenom pastevci koz, na ohromnou skálu, kde byl docela jistý před lidmi. Usmíval se, neboť vysoká poloha místa, na němž stál, mu znázorňovala duševní výši, jíž horoucně toužil dosáhnout. Čirý horský vzduch plnil jeho duši jasem, a dokonce radostí. Verrièreský starosta byl ovšem v jeho očích dále představitelem všech boháčů a nadutců na světě; ale Julián cítil, že nenávist, ačkoliv byla před chvílí tak prudká, nemá v sobě nic osobního. Kdyby se už s panem de Rênal nemusel stýkat, zapomněl by za týden na něho, na jeho zámek, psy, děti a celou rodinu. „Přinutil jsem ho, ani nevím čím, k největší oběti. Přes padesát tolarů ročně! A chvíli předtím jsem vyvázl z největšího nebezpečí! Tedy dvě vítězství za jediný den; druhé není ovšem mou zásluhou, musím ještě vyslídit, co v tom vězí. Ale to důkladně vypátrám až zítra.“

Julián stál na vrcholku vysoké skály a pohlížel k nebi, na němž plálo srpnové slunce. V poli pod skálou cvrkaly cikády; když umlkly, bylo kolkolem hluboké ticho. Pod nohama viděl kraj v okruhu dvaceti mil. Chvílemi viděl, jak z vysokých skal nad jeho hlavou vzlétá krahujec a opisuje tiše ve vzduchu široké kruhy. Julián bezděky sledoval zrakem dravého ptáka. Jeho klidné, mocné pohyby v něm vzbuzovaly obdiv; záviděl mu jeho sílu, záviděl mu jeho samotu.

Takový byl osud Napoleonův. Bude to jednou též jeho osud?
