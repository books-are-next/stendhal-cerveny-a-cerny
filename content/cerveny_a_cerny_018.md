---
title: |-
  13.
  Prolamované punčochy
contentType: prose
---

_Román: toť zrcadlo, jež neseme po cestě._  

— SAINT-RÉAL

Když Julián spatřil malebné zříceniny starého vergyského kostela, uvědomil si, že si od předvčerejška ani jednou nevzpomněl na paní de Rênal. „Když jsem onehdy odcházel, dala mi najevo, jak ohromná propast nás dělí: zacházela se mnou jako se synem nádeníka. Patrně mi chtěla ukázat, jak lituje, že mi předešlého večera ponechala svou ruku… Ale má opravdu hezkou ruku! A jaké kouzlo, jaká ušlechtilost je v jejím zraku!“

Možnost získat nějaké jmění u Fouquého dodávala Juliánovým úvahám přirozenosti; nebýval již tak často podrážděn pocitem, že se na něho pohlíží jako na chudého člověka nízkého původu. Jako by stál na vysokém útesu, mohl se na všechno dívat z jakéhosi vyššího hlediska a mohl se rozhodovat mezi největší chudobou a poměrným blahobytem, který pro něho byl už bohatstvím. Nedovedl své postavení posuzovat jako filosof, ale byl dosti bystrý, aby poznal, že se výletem do hor změnil**_._**

Byl překvapen velkým neklidem, s nímž paní de Rênal naslouchala, když jí na její přání vyprávěl o své cestě.

Fouqué si kdysi dělal plány, že by se oženil, a měl tolik nešťastných lásek; tyto důvěrnosti byly předmětem dlouhých hovorů obou přátel. Fouqué byl předčasně šťasten, ale později poznal, že není milován sám. Julián se divil tomu, co mu vypravoval; dověděl se mnoho věcí, jež dosud neznal. Jeho samotářský život plný snění a nedůvěry ho vzdaloval všeho, co ho mohlo poučit.

Život paní de Rênal za Juliánovy nepřítomnosti byl řadou různých, ale stejně nesnesitelných muk; byla opravdu nemocná.

Když paní Dervillová viděla, že se Julián vrátil, řekla své přítelkyni: „Nesmíš rozhodně večer jít do zahrady, není ti dobře a vlhký vzduch by tvůj stav ještě zhoršil.“

Ale s překvapením si všimla, že si její přítelkyně, kterou pan de Rênal stále napomínal, že se příliš prostě obléká, vzala prolamované punčochy a velmi pěkné střevíčky, které si objednala z Paříže. V posledních třech dnech se paní de Rênal zabývala jedině tím, že si nastříhala z hezké moderní látky na letní šaty a dala je Elise narychlo ušít. Byly dohotoveny několik okamžiků po Juliánově návratu a paní de Rênal si je hned oblekla. Její přítelkyně už nepochybovala. „Ta nešťastnice se zamilovala!“ řekla si. Pochopila všechny ty podivné příznaky její nemoci.

Viděla ji mluvit s Juliánem. Na tváři se jí střídala bledost s temným ruměncem. V pohledu upřeném do očí mladého vychovatele se zračila úzkost. Paní de Rênal čekala každou chvíli, že se vyjádří a oznámí jí, zdali zůstane či odejde. Ale Juliánovi ani nenapadlo se zmiňovat o věci, na kterou vůbec nemyslil. Po hrozném vnitřním boji se paní de Rênal konečně osmělila a otázala se ho chvějícím hlasem, který prozrazoval její city:

„Opustíte své žáky a přijmete místo jinde?“

Julián byl překvapen nejistým hlasem a pohledem paní de Rênal. „Ta žena mě miluje,“ pomyslil si, „ale po té chvilce slabosti, kterou si její hrdost jistě vyčítá, vrátí se jí opět pýcha, jakmile se přestane obávat, že odejdu.“ Poznání jejich vzájemného poměru proběhlo jako blesk Juliánovou myslí; odpověděl váhavě:

„Bylo by mi velmi těžko opustit tak milé děti a z tak dobré rodiny**_,_** ale snad budu nucen to učinit. Člověk má povinnosti také k sobě.“

Slova z dobré rodiny (to bylo jedno z rčení, jehož užívali v šlechtické společnosti a jemuž se Julián nedávno přiučil) vzbudila v něm velkou antipatii.

„V očích té ženy,“ pravil si, „já nejsem z dobré rodiny.“

Při Juliánově řeči se paní de Rênal obdivovala jeho inteligenci a kráse. Trpěla při pomyšlení, že by, jak jí naznačoval, mohl odejít. Všichni její verrièreští známí, kteří za Juliánovy nepřítomnosti přišli do Vergy na oběd, blahopřáli jí jako o závod k obdivuhodnému vychovateli, kterého její muž tak šťastně objevil. Nechválili ho snad proto, že by dovedli posoudit, jaký pokrok děti udělaly. Ale to, že umí zpaměti bibli, a ještě k tomu latinsky, vzbudilo v obyvatelích verrièreských obdiv, který potrvá snad celé století.

Julián se s nikým nestýkal, a proto o tom nevěděl. Kdyby se byla paní de Rênal dovedla lépe ovládat a řekla mu něco lichotivého o proslulosti, již si získal, byla by učinila zadost jeho pýše. Byl by k ní za to něžný a laskavý, a to tím spíše, že se mu její nové šaty líbily. Paní de Rênal byla také spokojena se svými šaty i s tím, co jí Julián o nich řekl, a navrhla, aby se prošli v zahradě. Brzy se přiznala, že již nemůže jít. Opřela se o Juliánovo rámě, ale dotek jeho ruky jí nebyl oporou, nýbrž ji naopak docela zbavil sil.

Byla tma. Sotva si sedli, dovolil si Julián, používaje staré výsady, přitisknout rty na rámě své krásné sousedky a vzít ji za ruku. Myslil na smělost, kterou osvědčil Fouqué ve styku s milenkami, a nikoliv na paní de Rênal. Slova **_z_** dobré rodiny ho stále ještě tížila. Stiskla mu ruku, ale jemu to nepůsobilo žádnou radost. Místo aby byl pyšný anebo alespoň vděčný za city, které paní de Rênal toho večera příliš zřejmě prozrazovala, zůstal téměř nepřístupný její kráse, eleganci a svěžesti. Čistota duše a okolnost, že dosud nepoznala nenávist, prodloužily bezpochyby její mladost. Většina hezkých žen stárne nejdříve ve tváři.

Julián byl po celý večer mrzutý; dosud býval rozhořčen pouze na osud a na společnost; ale od té doby, co mu Fouqué nabídl nedůstojný prostředek k zbohatnutí, zlobil se sám na sebe. Byl zabrán v myšlenky, a ačkoliv tu a tam pronesl k oběma dámám několik slov, pustil nakonec nevědomky ruku paní de Rênal. To ubohou ženu velmi vzrušilo; viděla v tom projev svého osudu.

Kdyby si byla bývala jista Juliánovou náklonností, byla by snad její ctnost nalezla dosti síly, aby se mu ubránila. Ale bála se myšlenky, že ho navždy ztratí, a proto se ve své lásce tak zapomněla, že sama uchopila jeho ruku, kterou v zamyšlení opřel o lenoch židle. To mladého ctižádostivce vytrhlo ze snění; byl by měl rád za svědky všechny pyšné šlechtice, kteří na něho s tak protektorským úsměvem pohlíželi, když seděl s dětmi na dolním konci stolu. „Ta žena už mnou nemůže pohrdat,“ pomyslil si, „mohu se tedy obdivovat její kráse; jsem sám sobě povinen stát se jejím milencem.“ Kdyby nebylo bývalo naivních doznání jeho přítele, nebylo by mu nikdy nic takového napadlo.

Jeho rozhodnutí mu připravilo příjemné rozptýlení. Řekl si: „Jednu z těch dvou žen musím dostat;“ uvědomil si, že by se mnohem raději dvořil paní Dervillové, ne že by se mu více líbila, nýbrž proto, že ho znala jen jako vychovatele, jemuž se podivují pro jeho vědomosti, a ne jako tesařského chasníka s vlněnou kazajkou smotanou pod paží, jak se kdysi objevil před paní de Rênal.

Paní de Rênal si ho právě ráda v duchu představovala, jak stál u dveří domu jako mladý dělník, jak se červenal až po kořínky vlasů a neodvažoval se zazvonit.

Julián uvažoval dále o svém postavení a uznal, že nemůže pomýšlet na to, aby získal paní Dervillovou, poněvadž bezpochyby pozorovala náklonnost, kterou mu paní de Rênal projevovala. Když byl tedy nucen vrátit se k paní de Rênal, tázal se sám sebe: „Co vím vlastně o její povaze? Jen tohle: před svou cestou jsem ji vzal za ruku, ona ji vytrhla; dnes odtahuji ruku já a ona ji bere a tiskne. Výborná příležitost oplatit jí všechno pohrdání, jež pro mne měla! Bůh ví, kolik měla milenců! Dává mi snad přednost jen proto, že se může se mnou snadno stýkat.“

To je bohužel stinná stránka přílišné kultivovanosti! Ve dvaceti letech je duše mladého muže, má-li nějaké vzdělání, vzdálena na tisíc mil toho, aby ponechala věci svému přirozenému vývoji, a bez něho bývá láska často jenom jednou z nejnudnějších povinností.

„Jsem sám sobě povinen získat tu ženu již také proto, “našeptávala dále Juliánovi malicherná ješitnost, „že stanu-li se někdy slavným a vytkne-li mi někdo mé ubohé vychovatelské zaměstnání, budu moci říci, že mě k tomu místu přivedla láska.“

Julián vyprostil znovu svou ruku z ruky paní de Rênal, pak ji zase uchopil a tiskl. Když se k půlnoci vraceli do salónu, zeptala se ho paní de Rênal tiše:

„Opustíte nás skutečně, odejdete od nás?“

Julián odpověděl s povzdechem:

„Musím opravdu odejít, protože vás vášnivě miluji… a to je hřích… a jaký hřích pro mladého kněze!“

Paní de Rênal se opřela o jeho rámě; přitiskla se k němu tak těsně, že ucítila na obličeji teplo jeho tváře.

Noc strávili rozdílně. Paní de Rênal vášnivě prožívala největší duševní štěstí. Mladá koketní dívka, která záhy miluje, zvykne zmatkům lásky a ve věku, kdy je schopna skutečné lásky, chybí jí již kouzlo novosti. Paní de Rênal nikdy nečetla romány, a proto byl pro ni i nejmenší odstín štěstí něčím novým. Neodstrašovala ji žádná smutná pravda, ba ani přízrak budoucnosti. Viděla se za deset let stejně šťastnou jako nyní. I pomyšlení na ctnost a věrnost, kterou přísahala panu de Rênal, pomyšlení, které ji ještě před několika dny znepokojovalo, varovalo ji nadarmo. Zapudila je jako vetřelce. „Nikdy nic Juliánovi nedovolím,“ slíbila si, „budeme dále spolu žít jako dosud. Bude mi přítelem.“
