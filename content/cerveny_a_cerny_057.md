---
title: 21\. Tajná nóta
contentType: prose
---

_Neboť vše, co vypravuji, jsem viděl; a mohl-li jsem se snad mýlit, když jsem to viděl, rozhodně vám nelžu, když vám to vypravuji._

— DOPIS SPISOVATELI

Markýz si ho dal zavolat; vypadal omládlý, oči mu zářily. „Promluvme si o vaší paměti,“ řekl Juliánovi. „Je prý výborná. Mohl byste se naučit nazpaměť čtyřem stránkám a odříkat je v Londýně? Ale úplně do slova!…“

Markýz neklidně mačkal nejnovější číslo Quotidiennu a marně se snažil přemoci vážný výraz, jejž u něho Julián dosud nikdy neviděl, ani když běželo o proces s Frilairem.

Julián měl již dost zkušenosti, aby pochopil, že se musí tvářit, jako by věřil bezstarostnému tónu, jímž pan de la Mole s ním mluvil.

„To číslo Quotidiennu není asi příliš zábavné; ale dovolí-li pan markýz, budu mít zítra ráno čest odříkat mu je celé nazpaměť.“

„Jakže! I inzeráty?“

„Ano, a nevynechám ani slůvko.“

„Dáváte mi na to své slovo?“ odpověděl markýz a náhle zvážněl.

„Ano, pane markýzi, pouze strach, že se dopustím nějaké chyby, by mě mohl zmást.“

„Něco jsem vám zapomněl včera říci: nežádám na vás, abyste mi přísahal, že nebudete nikdy vyprávět, co uslyšíte; znám vás příliš dobře, abych vás něčím takovým urážel. Zaručil jsem se za vás, vezmu vás s sebou do salónu, kde se sejde dvanáct osob; poznamenáte si, co každý z nich bude mluvit.

Můžete být klidný, nebude to nesouvislý rozhovor, budou mluvit po sobě, nechci říci, že v určitém pořadí,“ dodal markýz opět svým jemným a lehkým způsobem, který mu byl přirozený. „Zatímco budeme mluvit, napíšete si nějakých dvacet stránek; pak se vrátíme sem a zkrátíme těch dvacet stránek na čtyři. Ty čtyři stránky mi zítra ráno odříkáte místo celého čísla Quotidiennu**_._** Pak ihned odjedete; pojedete poštou jako mladý muž, který cestuje pro zábavu. Musíte především dbát toho, aby si vás nikdo nevšiml. Posílám vás k významné osobnosti. Tam si budete muset dát velký pozor. Jde o to, abyste oklamal celé jeho okolí; neboť mezi jeho tajemníky a sluhy jsou lidé zaprodaní našim nepřátelům a ti číhají na naše posly, aby je zadrželi.

Dostanete s sebou pouze bezvýznamný doporučující list.

Až Jeho Excelence na vás pohlédne, vytáhnete mé kapesní hodinky, které vám dám s sebou na cestu. Vezměte si je k sobě a dejte mi na tu dobu svoje.

Vévoda bude tak laskav a sám si podle vašeho diktátu napíše ty čtyři stránky, kterým se naučíte nazpaměť.

Teprve potom, ale ne dříve, to si dobře pamatujte, budete moci, bude-li se vás Jeho Excelence vyptávat, vypravovat o schůzi, jíž budete nyní přítomen.

Cestou se nebudete nudit, neboť mezi Paříží a ministrovým bydlištěm je dost lidí, kteří by nejraději pana abbé Sorela zastřelili. Tím by jeho poslání bylo zmařeno a záležitost by se velmi zdržela. Neboť, jak bychom se, příteli, dověděli o vaší smrti? Při vší horlivosti nemůžete mi ji přece oznámit.

Jděte si honem koupit nový oblek,“ pokračoval markýz vážně. „Oblečte se tak, jak bylo v módě před dvěma lety. Dnes večer nesmíte příliš dbát na zevnějšek. Ale na cestu se zase oblečte jako obyčejně. Divíte se, tušíte při své nedůvěřivosti, oč jde? Ano, příteli, jedna ze ctihodných osobností, jež uslyšíte mluvit, je velmi dobře schopna poslat informace, na základě nichž vám mohou v některém hostinci, kde budete večeřet, podat přinejmenším opium.“

„Nejlépe by snad bylo jet o třicet mil dále a nedat se přímou cestou. Tuším, že má cesta směřuje do Říma…“

Markýz se zatvářil povýšeně a nespokojeně; takového jej Julián neviděl od obřadu v Bray-le-Haut.

„To se dovíte, pane, až uznám za vhodné vám to říci. Nemiluji otázky.“

„To nebyla otázka,“ odpověděl Julián chvatně, „ujišťuji vás, že jsem jen nahlas myslil; hledal jsem v duchu nejbezpečnější cestu.“

„Ano, zdá se, že jste duchem nepřítomen. Nezapomínejte, že důvěrný posel, a to zejména ve vašem věku, se nemá chovat tak, aby se zdálo, že si chce vynutit důvěru.“

Julián byl zdrcen. Chybil. Jeho ješitnost hledala omluvu a nenalézala ji.

„Pochopte přece, když člověk vyvede nějakou hloupost, dovolává se vždy svého srdce,“ dodal pan de la Mole.

Za hodinu se Julián dostavil do markýzovy předsíně. Byl ošumělý, měl na sobě staromódní šaty a nákrčník pochybné bělosti. Celé jeho vzezření mělo v sobě cosi kantorského.

Když ho markýz uviděl, dal se do smíchu, a teprve nyní byl Julián úplně ospravedlněn.

„Prozradí-li mě ten mladík,“ pomyslil si markýz, „komu pak mám důvěřovat? A přece, když člověk něco podniká, musí se na někoho spolehnout. Můj syn a jeho skvělí přátelé jsou všichni stejní, jsou srdnatí a naprosto spolehliví. Kdyby bylo třeba bojovat, zahynuli by na stupních trůnu, dovedou všechno… až na to, co člověk právě potřebuje. Ať mě čert vezme, naleznu-li mezi nimi někoho, kdo by se dovedl naučit nazpaměť čtyřem dlouhým stranám a kdo by se na sto mil dlouhé cestě nedal vyslídit. Norbert by se dal zabít jako jeho předkové. Ale to dovede každý rekrut…“

Markýz se hluboce zamyslil. „A zabít by se ten Sorel dal,“ povzdechl si, „možná zrovna tak dobře jako on.“

„Vsedněme do kočáru,“ řekl markýz, jako by chtěl zapudit dotěrnou myšlenku.

„Pane markýzi,“ podotkl Julián, „zatímco jsem musel čekat na šaty, naučil jsem se nazpaměť první stránce dnešního Quotidiennu.“

Markýz vzal noviny. Julián odříkával bez jediné chyby. „Dobrá,“ řekl si markýz, který se toho večera choval velmi diplomaticky; „pokud bude odříkávat, nebude si ten mladík všímat, kterými ulicemi jedeme.“

Vešli do velkého salónu, který vypadal dosti ponuře a byl částečně vyložen dřevem a částečně potažen zeleným sametem. Mrzutý lokaj právě stavěl doprostřed salónu velký jídelní stůl, který později změnil ve stůl pracovní tím, že jej pokryl velkým zeleným potahem, plným inkoustových skvrn. Sukno pocházelo patrně z některého ministerstva.

Pán domu byl obrovský muž a jeho jméno nebylo vůbec vysloveno; Juliánovi napadlo, že vypadá a mluví jako člověk po dobrém obědě.

Na markýzovo znamení zůstal Julián stát u spodního konce stolu. Aby to nebylo nápadné, začal ořezávat péra. Pokradmu napočítal sedm rozmlouvajících osob, ale viděl jim jen záda. Zdálo se mu, že dva mluví s panem de la Mole jako rovný s rovným, ostatní více anebo méně uctivě.

Bez ohlášení vešel další host. „To je zvláštní,“ pomyslil si Julián, „v tomto salóně se neohlašuje. Je to opatření na mou počest?“ Všichni povstali, aby uvítali nově příchozího. Měl totéž vysoké vyznamenání jako tři z osob, které už byly v salóně. Mluvili dosti tiše. Julián mohl nového příchozího posoudit jenom podle tváře a chování. Byl malý a tlustý, červený ve tváři, oči se mu leskly a jeho jediný výrazný rys byla zlomyslnost připomínající divokého kance.

Juliánova pozornost byla hned poté odvrácena příchodem docela odlišného člověka. Byl to vysoký, velmi hubený muž a měl na sobě několik vest. Měl nasládlý pohled, zdvořilé způsoby.

„Podobá se starému besançonskému biskupovi,“ myslel si Julián. Byl to bezpochyby kněz. Nevypadal na víc než padesát nebo pětapadesát let a nemohl vypadat otcovštěji.

Vtom vešel mladý agdeský biskup. Byl velmi překvapen, když přehlížeje přítomné uviděl Juliána. Nemluvil s ním od slavnosti v Bray-le-Haut. Jeho udivený pohled uvedl Juliána do rozpaků a do mrzuté nálady. „Copak mi to bude vždy na škodu, když se s někým seznámím?“ řekl si. „Ti vysocí šlechtici, jež jsem nikdy neviděl, mě neznepokojují, ale pohled toho mladého biskupa mě mrazí. Musím si přiznat, že jsem velmi zvláštní a nešťastný tvor.“

Brzy poté hřmotně vstoupil malý pán neobyčejně černých vlasů a začal už u dveří mluvit; měl žlutou pleť a působil dojmem poněkud ztřeštěného člověka. Jakmile vešel ten nemilosrdný mluvka, utvořily se ihned skupiny, protože se patrně všichni chtěli vyhnout jeho nudným řečem.

Hosté se vzdalovali od krbu a blížili se ke spodnímu konci stolu, u něhož byl Julián. Přivádělo ho to stále do větších rozpaků. Ať dělal cokoliv, slyšel přece všechno, co se mluvilo, a ačkoliv měl málo zkušeností, poznal, že mluví otevřeně o velmi důležitých věcech. A jak asi těm vysokým osobnostem, jež zřejmě měl před sebou, záleželo na tom, aby zůstaly utajeny!

Julián ořezal co možno nejpomaleji již asi dvacet per; už tam skoro žádná nebyla. Marně hledal v očích pana de la Mole nějaký rozkaz; markýz na něj zapomněl.

„Je to směšné, co dělám,“ myslil si Julián ořezávaje péra; „ale lidé, kteří vypadají tak nenápadně a jimž byly svěřeny nebo kteří si sami svěřili tak důležité zájmy, jsou jistě velmi nedůtkliví. Můj nešťastný pohled má v sobě něco tázavého a málo uctivého, co by je bezpochyby mohlo urazit. Sklopím-li docela oči, budu vypadat, jako bych lapal jejich slova.“ Byl ve velkých rozpacích, protože slyšel podivné věci.
