---
title: 27\. První životní zkušenosti
contentType: prose
---

_Nynější doba, můj Bože, toť archa Páně. Běda tomu, kdo se jí dotkne._

—DIDEROT

Čtenář nám laskavě dovolí, abychom podali o tomto období Juliánova života jen velmi málo jasných a přesných zpráv. Ne, že by se nám jich nedostávalo, právě naopak; ale snad je to, co viděl v semináři, příliš černé pro umírněné líčení, jež jsme se snažili zachovat na těchto stránkách. Současníci, kteří něčím trpí, mohou si to připomínat jenom s hrůzou, která ochromuje každou radost, i radost ze čtení povídky.

Julián měl ve svých pokusech o přetvařování málo úspěchu; býval občas znechucen, ba míval i chvíle úplného zoufalství. Neměl úspěch, a to ještě na tak bídné dráze. Sebemenší vnější pomoc by byla stačila dodat mu opět mysli; potíže, s nimiž musel zápasit, nebyly tak velké; ale byl sám jako bárka opuštěná uprostřed oceánu. „A i kdybych měl úspěch,“ říkal si, „mám žít celý život v tak špatné společnosti! Ve společnosti žroutů, kteří myslí jen na omeletu na špeku, kterou hltají při obědě, anebo ve společnosti lidí, jako je abbé Castenède, pro něž žádný zločin není dosti černý! Ti lidé se dostanou k moci; ale za jakou cenu, můj Bože!

Lidská vůle je mocná, čtu to všude. Ale stačí k tomu, aby člověk překonal takový odpor? Velcí mužové měli lehký úkol; ať byli v sebevětším nebezpečí, vždy se jim nebezpečí zdálo krásné; ale kdo mimo mne může pochopit ohavnost toho, co mě obklopuje?“

Tato doba byla nejtěžší zkouškou jeho života. Mohl se tak snadno dostat k jednomu z těch krásných pluků, jež byly posádkou v Besançonu! Mohl se stát učitelem latiny; potřeboval tak málo k svému živobytí! Ale pak by byl konec jeho kariéře, konec plánům do budoucnosti, jak si je vytvořil ve své obraznosti: to znamenalo smrt. Tak uvažoval v jednom ze svých zoufalých dnů.

„Při své domýšlivosti jsem se často cítil uspokojen vědomím, že jsem něco jiného než ostatní selští synové. Žil jsem však již dosti dlouho, abych poznal, že odlišnost budí nenávist,“ řekl si jednoho rána. K této velké pravdě dospěl jedním ze svých nejbolestnějších nezdarů. Namáhal se celý týden, aby se zalíbil spolužákovi, který měl pověst světce. Procházel se s ním po dvoře, poslouchaje odevzdaně hlouposti, při nichž by člověk vstoje usnul. Náhle přišla bouře, zahřmělo a svatý žák ho hrubě odstrčil a zvolal:

„Poslyšte, každý ať se na tomto světě stará o sebe, nechci, aby do mne uhodilo. Bůh vás třeba chce zasáhnout bleskem jako bezbožníka, jako voltairovce.“

Zatínaje vztekem zuby a s očima obrácenýma k nebi, jež právě rozbrázdil blesk, Julián zvolal: „Zasluhoval bych, abych byl smeten s povrchu zemského, kdybych za bouře usnul! Pokusíme se naklonit si jiného školometa.“

Začala hodina církevních dějin u abbé Castanèda.

Toho dne učil abbé Castenède ty mladé venkovany, kteří měli strach před namáhavou prací a chudobou svých otců, že zařízení, které pokládají za tak strašné, totiž vláda, má skutečnou zákonitou moc jedině z pověření náměstka božího na zemi.

„Staňte se svatým životem a poslušností hodnými milosti papežovy, buďte jako hůl v jeho rukou**_“_** dodal, „a dostanete nádherná místa, budete pány beze všeho dohledu; místa, z nichž nebudete moci být sesazeni a jež platí z jedné třetiny vláda a ze dvou třetin věřící vychovaní vašimi kázáními.“

Po vyučování se abbé Castenède zastavil na dvoře.

„O faráři lze právem říci: jaký člověk, takové místo,“ vykládal žákům, kteří se kupili kolem něho. „Já sám jsem znal fary v horách, které vynášely více než mnohé fary ve městech. Plat byl stejný, ale k tomu dostával farář vykrmené kapouny, vejce, čerstvé máslo a spoustu příjemných drobností; tam je farář bezesporu první osobou: není hostiny, aby na ni nebyl pozván, aby nebyl oslavován atd.“

Sotvaže se Castenède vrátil do svého pokoje, rozdělili se žáci na skupiny. Julián nebyl v žádné; nevšímali si ho, jako by byl prašivou ovcí. Viděl, že v každé skupině některý žák hází do vzduchu sou, a uhodl-li správně rub nebo líc, usoudili z toho jeho druhové, že dostane brzy jednu z těch far s bohatými vedlejšími příjmy.

Potom přišly na řadu různé příhody. Kterýsi mladý kněz, sotva před rokem vysvěcený, přinesl kuchařce starého faráře ochočeného králíka a dosáhl toho, že byl ustanoven kaplanem, a za několik měsíců, protože farář velmi brzy zemřel, byl dosazen na jeho dobrou faru. Jinému se zase podařilo, že byl jmenován na faru do velkého, velmi bohatého městyse, poněvadž jídával se starým farářem raněným mrtvicí a obratně mu rozkrajoval kuřata.

Seminaristé právě tak jako mladí lidé všech povolání přeháněli účinek různých náhodných prostředků, které vypadají nezvykle a dráždí obraznost.

„Budu si muset zvyknout na takové hovory,“ říkal si Julián. Když se nehovořilo o klobásách a dobrých farách, mluvilo se o světské stránce duchovního stavu: o sporech mezi biskupy a prefekty, starosty a faráři. Před Juliánem vyvstávala představa druhého Boha, mnohem hroznějšího a mocnějšího než Bůh na nebesích; ten druhý Bůh byl papež. Tiše, a jen když si byli jisti, že je abbé Pirard neslyší, tvrdili, že nenamáhá-li se papež jmenovat všechny prefekty a starosty francouzské, je to proto, že starost o to svěřil králi francouzskému tím, že ho jmenoval nejstarším synem církve.

Julián to tehdy pokládal za dobrou příležitost, aby se vytasil s de Maistrovou knihou O papeži a získal tím na vážnosti. Vzbudil opravdu u svých spolužáků údiv; ale i to bylo pro něho neštěstím. Nelíbilo se jim, že dovedl vyložit jejich vlastní názory lépe než oni sami. Chélan byl neopatrný vůči Juliánovi i vůči sobě. Naučil ho správně usuzovat a nedat se zaslepit planými slovy, ale opominul mu říci, že u bezvýznamné osoby je tato vlastnost zločinem; neboť každá správná úvaha je urážkou.

Juliánovy rozumné úsudky byly tedy novým zločinem. Jeho spolužáci o něm přemýšleli a všechnu hrůzu, kterou v nich budil, vložili nakonec do jediného slova: říkali mu MARTIN LUTHER**_;_** „obzvláště pro tu ďábelskou logiku, na níž si tolik zakládá,“ říkali mezi sebou.

Někteří mladí seminaristé měli svěžejší pleť a mohli být pokládáni za hezčí, než byl Julián, ale on měl bílé ruce a nemohl zatajit, že si zvykl na úzkostlivou čistotu. Ve smutném domě, do něhož ho osud uvrhl, se to nepokládalo za žádnou přednost. Špinaví venkované, mezi nimiž žil, prohlásili, že má volné mravy. Bojíme se, že bychom čtenáře unavili vypravováním nesčíslných nehod Juliánových. Nejsilnější z jeho spolužáků byli by ho například rádi zbili; byl nucen ozbrojit se železným kružítkem a posunky jim dát najevo, že se bude bránit. Posunky není možno v udání některého donašeče zaznamenat tak snadno jako slova.
