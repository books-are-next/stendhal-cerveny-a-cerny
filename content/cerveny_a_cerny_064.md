---
title: 28\. Manon Lescaut
contentType: prose
---

<section>

_Nuže, jakmile se přesvědčil, že převor je hlupák a osel, nazýval černým, co bylo bílé, a bílým, co bylo černé, a míval často úspěch._

— LICHTENBERG

Rusovy předpisy výslovně nařizovaly, že se nikdy nemá osobě, jíž píšeme, při hovoru odporovat. Pod žádnou záminkou není dovoleno zanechat úlohy blouznivého zbožňovatele; dopisy vycházely vždy z tohoto předpokladu.

Jednoho večera vychvaloval Julián v Opeře v lóži paní de Fervaques až do nebe balet Manon Lescaut_,_ a to jedině proto, že jej pokládal za bezvýznamný.

Maršálová podotkla, že balet se zdaleka nevyrovná románu abbé Prévosta.

„Jakže!“ řekl si Julián překvapený a pobavený její poznámkou, „tak ctnostná žena vychvaluje román!“ Paní de Fervaques dávala totiž nejméně dvakrát nebo třikrát do týdne najevo, že naprosto opovrhuje spisovateli, kteří se těmi mělkými díly snaží kazit mládež, bohužel až příliš náchylnou k smyslovému poblouznění.

„V té nemravné a nebezpečné četbě,“ pokračovala maršálová, „zaujímá prý Manon Lescaut jedno z předních míst. Slabosti a zasloužené úzkosti zločinného srdce jsou prý tam vylíčeny s hlubokou pravdivostí; přesto však váš Bonaparte na Svaté Heleně prohlásil, že je to román pro lokaje.“

Napoleonovo jméno vrátilo Juliánovi jeho duševní čilost. „Někdo se mě pokusil očernit u maršálové; vypravoval jí o mém nadšení pro Napoleona. To se jí nemile dotklo, takže podlehla pokušení a dala mi to znát.“ Jeho objev ho po celý večer obveseloval, a proto také sám byl zábavný. Když se ve vestibulu Opery loučil s paní de Fervaques, řekla mu: „Pamatujte si, pane Soreli, že kdo miluje mne, nesmí milovat Bonaparta; je možno ho přijímat nanejvýš jako nutnost seslanou Prozřetelností. Ostatně ten muž neměl dosti vnímavou duši, aby dovedl procítit umělecká díla.“

„Kdo miluje mne!“ opakoval si Julián. „To nemusí znamenat nic, anebo to může znamenat všechno. To jsou tajemství jazyka, která my ubozí venkované neovládáme.“ A při opisování nekonečného dopisu pro maršálovou myslil dlouho na paní de Rênal.

„Jak to,“ řekla mu druhého dne paní de Fervaques se špatně předstíranou lhostejností, „že mluvíte o Londýně a Richmondu v dopise, který jste mi psal asi včera večer po návratu z Opery?“

Julián se octl ve velkých rozpacích; opisoval řádek za řádkem, nemyslil na to, co píše, a patrně zapomněl nahradit slova Londýn a Richmond_,_ jež byla v originálu, slovy Paříž a Saint-Cloud_._ Začal dvě nebo tři věty, ale nebyl schopen je dokončit; bál se, že se dá do hlasitého smíchu. Konečně, hledaje vhodná slova, nalezl tuto výmluvu: „Když jsem vám psal, byla má duše ještě vzrušena diskusí o nejvznešenějších, nejvyšších zájmech lidské duše; byl jsem asi roztržitý.“

„Působilo to na ni,“ řekl si, „mohu si tedy ušetřit nudný zbytek večera.“ Rychle odešel z domu paní de Fervaques. Když večer pročítal ještě jednou originál dopisu, který předešlého dne opsal, přišel brzy na osudné místo, kde mladý Rus mluvil o Londýně a Richmondu. Ke svému překvapení zjistil, že tón dopisu je skoro něžný.

Právě kontrast mezi zdánlivou lehkomyslností, projevovanou v řeči, a vznešenou, skoro apokalyptickou hloubkou jeho dopisů okouzlil paní de Fervaques. Obzvláště se jí líbila délka vět. „To je něco docela jiného než ten úsečný sloh, který přivedl do módy ten nemravný Voltaire!“ Ačkoliv se náš hrdina v hovorech snažil všemožně potlačit zdravý rozum, mívala jeho slova přece ještě protimonarchistické a ateistické zabarvení, jež neušlo paní de Fervaques. Protože byla obklopena jen lidmi vynikajícími mravností, kteří se však za celý večer nezmohli často ani na jedinou pozoruhodnou myšlenku, byla tato dáma velmi vnímavá ke všemu, co se jí zdálo nové; ale současně pokládala za svou povinnost být tím uražena. Říkala tomuto poklesku podlehnutí vlivu bezbožného století…

Takové salóny je dobře navštěvovat jenom tehdy, když se člověk o něco uchází. Čtenář jistě sdílí celou nudu toho prázdného života, jímž Julián žil. To je suchopár naší pouti.

Po celý čas, kdy se v Juliánově životě odehrávala epizoda s paní de Fervaques, ubránila se slečna de la Mole jen stěží tomu, aby na Juliána nemyslela. Její duše byla obětí prudkých bojů; někdy si namlouvala, že o toho zádumčivého mladíka nestojí; ale proti své vůli naslouchala jeho hovoru se zájmem. Hlavně ji udivovalo jeho dokonalé pokrytectví. Každé slovo, jež řekl maršálové, bylo lží nebo aspoň ohavným zakrýváním jeho názorů, jež Matylda skoro všechny tak dobře znala. To machiavelství ji překvapovalo. „Jaká hloubka!“ říkala si. „Jaký rozdíl mezi ním a takovými afektovanými hlupáky anebo sprostými darebáky, jako je pan Tanbeau, ačkoliv mluví stejně!“

Julián však prožíval hrozné dny. Chodit denně do salónu maršálové bylo pro něho krušnou povinností. Úsilí, jež jeho úloha vyžadovala, vyčerpávalo mu duši. Často, když se v noci ubíral obrovským nádvořím paláce paní de Fervaques, zachraňoval se jen svou povahou a rozumem před úplným zoufalstvím.

„Přemohl jsem zoufalství v semináři,“ říkal si; „a jakou strašnou perspektivu jsem měl tehdy před sebou! Buď jsem si budoval, anebo jsem podrýval celé své životní štěstí, ale v obou případech jsem musel počítat s tím, že celý život budu žít v těsném styku se vším, co je na světě nejpodlejšího a nejodpornějšího. Následujícího jara, jenom o jedenáct měsíců později, byl jsem snad nejšťastnějším člověkem na světě.“

Ale velmi často byly všechny krásné úvahy bezmocné proti strašné skutečnosti. Vídal Matyldu denně při obědě a při večeři. Podle četných dopisů, jež mu pan de la Mole diktoval, věděl, že brzy dojde k sňatku s panem de Croisenois. Ten příjemný mladý muž docházel do domu pana de la Mole už dvakrát denně. Ani jedna z jeho návštěv neušla žárlivým očím opuštěného milence.

Když se domníval, že se slečna de la Mole chovala ke svému snoubenci laskavě, neubránil se Julián, aby při návratu do pokoje nepohlédl s láskou na své pistole.

„Ach! Oč moudřejší by bylo ode mne,“ řekl si, „kdybych odstranil ze svého prádla monogramy a v některém osamělém lese dvacet mil od Paříže udělal konec tomu prokletému životu! Nikdo by mě v cizím kraji nepoznal, má smrt by zůstala čtrnáct dní utajena a kdo by si na mne po čtrnácti dnech vzpomněl?“

Tato úvaha byla velmi rozumná. Ale příštího dne postačil pohled na Matyldinu ruku, kterou zahlédl mezi koncem rukávu a rukavičkou, aby probudil v našem mladém filosofovi kruté vzpomínky, které ho přece jen poutaly k životu. „Tak tedy,“ řekl si pak, „provedu tu ruskou politiku až do konce. Jak to skončí?

Pokud jde o maršálovou, vím jistě, že až opíši těch třiapadesát dopisů, že jí další dopis už nenapíši.

Pokud jde o Matyldu, buď ta šest týdnů trvající trapná komedie nezmění nic na jejím hněvu, anebo mi vymůže přechodné usmíření. Pane Bože, umřel bych štěstím!“ A nemohl to ani domyslit do konce.

Když byl po dlouhém snění opět schopen klidně uvažovat, řekl si: „Budu snad jeden den šťasten, ale pak bude opět stejně krutá, neboť nemohu, bohužel, dosáhnout toho, abych se jí stále líbil. Pak již nebudu moci nic proti tomu dělat, budu zničen, navždy ztracen…

Jakou záruku mi může dát při své povaze? Bohužel vina je v mých nedostatcích. Nebudu mít pro ni dosti vybrané chování, můj hovor jí bude připadat těžkopádný a jednotvárný. Pane Bože, proč nejsem jiný?“

</section>
