---
title: 23\. Trampoty vysokého úředníka
contentType: prose
---

<section>

_Potěšení chodit s hlavou vzhůru po celý rok je draze vykoupeno několika čtvrthodinkami, které je třeba přečkat._

— CASTI

Ale přenechme toho malicherného člověka jeho malicherným obavám; proč si vzal do domu odvážného člověka, když by byl naopak potřeboval lokajskou duši? Proč si nedovedl vybrat své lidi? V devatenáctém století je tomu obyčejně tak, že setká-li se mocný a urozený muž s odvážným člověkem, zabije ho, pošle ho do vyhnanství, uvrhne ho do vězení anebo ho tak poníží, že on z toho bláhově umře žalem. V našem případě náhodou ten odvážný člověk ještě netrpí. Velkým neštěstím malých francouzských měst a volených městských správ, jako má New York, je, že nemohou zapomenout, že jsou na světě lidé jako pan de Rênal. V městech s alespoň dvaceti tisíci obyvatel dělají tito lidé veřejné mínění, a v zemi, jež má ústavu, je veřejné mínění strašné. Člověk s ušlechtilou, vznešenou duší, jenž by byl třeba vaším přítelem, ale bydlí sto mil od vašeho města, soudí o vás podle veřejného mínění vašeho města, a to vytvářejí hlupci, kteří měli štěstí, že se narodili jako šlechtici, boháči a lidé nevynikající žádnou duševní vlastností. Běda tomu, kdo vyniká!

Hned po obědě odjeli do Vergy; ale po dvou dnech se celá rodina vrátila do Verrières.

Neuplynula ani hodina a Julián k velkému překvapení zjistil, že paní de Rênal před ním něco tají. Kdykoliv se objevil, ustávala v hovoru s manželem a skoro se zdálo, že si přeje, aby se vzdálil. Julián se k tomu nedal dvakrát vybízet. Stal se chladným a uzavřeným; paní de Rênal to zpozorovala a nesnažila se mu dát nějaké vysvětlení. „Má snad už za mne nějakého nástupce!“ pomyslil si Julián. „Ještě předevčírem byla ke mně tak důvěrná! Ale říká se, že vznešené dámy mívají zvyk se tak chovat. Chovají se jako králové, kteří bývají nejlaskavější právě k ministrovi, na kterého už doma čeká propouštěcí list.“

Julián si všiml, že v těch rozmluvách, jež bývaly náhle přerušovány, kdykoliv se přiblížil, běželo často o velký, starý, ale rozsáhlý a pohodlný dům, který patřil verrièreské obci a který stál naproti kostelu na nejživějším místě města. „Co může mít nový milenec společného s tím domem?“ myslil si Julián. Byl mrzutý a připomínal si hezké verše Františka I., jež ho před necelým měsícem naučila paní de Rênal a které mu proto připadaly ještě neotřelé. Kolika přísahami, kolika něžnostmi byl tehdy každý verš usvědčován ze lži!

_Žena je pápěří,  
 jen bloud jí uvěří._

Pan de Rênal odjel poštou do Besançonu. O cestě bylo rozhodnuto ve dvou hodinách. Zdálo se, že má velké starosti. Po návratu hodil na stůl velký balík zabalený do šedého papíru.

„Tu je ta hloupá záležitost,“ řekl ženě.

Za hodinu viděl Julián, jak lepič plakátů balík odnáší; šel rychle za ním. „Na prvním nároží se to tajemství dovím.“

Čekal netrpělivě za lepičem, který natíral velkou štětkou rub nějakého oznámení. Když je nalepil, četl zvědavý Julián velmi podrobnou vyhlášku, že se veřejnou dražbou pronajme velký starý dům, o němž se tak často pan de Rênal a jeho žena zmiňovali ve svých hovorech. Nájem se měl přiřknout ve dvě hodiny v obecní síni zhasnutím třetího světla. Julián byl velmi zklamán; zdálo se mu ovšem, že lhůta je poněkud krátká; jak se to všichni zájemci dozvědí? Ale jinak mu to návěští, které bylo datováno o čtrnáct dní dříve a jež si znovu celé přečetl na třech různých místech, nic nenapovídalo.

Šel si prohlédnout dům, který se měl pronajmout. Vrátný ho neviděl přicházet a právě šeptal tajuplně nějakému sousedovi:

„Ale kdepak, je to marná námaha! Pan Maslon mu slíbil, že jej dostane za tři sta franků; a když se tomu pan starosta vzpíral, byl předvolán panem generálním vikářem de Frilair na biskupství.“

Zdálo se, že Juliánův příchod oba přátele vyrušil; přestali mluvit.

Julián se samozřejmě dostavil k dražbě. Ve špatně osvětlené síni bylo mnoho lidí; ale všichni se navzájem nějak divně měřili**_._** Hleděli upřeně na stůl, kde, jak Julián viděl, hořely na cínové míse tři kousky svíčky. Soudní vykonavatel vyvolával: „Tři sta franků, pánové!“

„Tři sta franků! To je příliš silné,“ pošeptal jakýsi člověk sousedovi. A Julián stál mezi nimi. „Stojí za víc než osm set franků; podám víc.“

„To budeš házet hrách na stěnu. Co budeš mít z toho, poštveš-li na sebe Maslona, Valenoda, biskupa, jeho strašného generálního vikáře a celou jejich kliku.“

„Tři sta dvacet,“ zvolal druhý.

„Pitomče!“ odpověděl na to jeho soused. „Hle, zrovna tu je starostův špehoun,“ dodal, ukazuje na Juliána.

Julián se rychle obrátil, aby je potrestal za ta slova, ale oba Franchecomťané si ho už nevšímali. Jejich chladnokrevnost vrátila také jemu rozvahu. V tu chvíli zhasl poslední kousek svíčky a vleklý hlas soudního vykonavatele přiřkl dům na devět let panu de Saint-Giraud, přednostovi kanceláře na …ské prefektuře, a to za tři sta třicet franků.

Jakmile starosta opustil síň, rozvázaly se jazyky: „Podívejme se, Grogeotův nerozum vynesl obci třicet franků,“ řekl kdosi.

„Ale pan de Saint-Giraud,“ odpověděl jiný, „se Grogeotovi pomstí, ten mu dá co pro to.“

„To je hanebnost,“ pravil tlustý člověk nalevo od Juliána; „já bych byl dal za ten dům pro svou továrnu osm set franků a udělal bych přitom dobrý obchod.“

„Ale což není pan de Saint-Giraud,“ odpověděl mu mladý továrník, liberál, „členem kongregace? Nemají jeho čtyři děti stipendia? Chudák! Verrièreská obec mu musí ještě přidat pět set franků, to je to.“

„A pomyslete si, starosta tomu nemohl zabránit!“ poznamenal třetí. „Je sice ultramontán, budiž, ale nekrade.“

„Nekrade?“ chopil se jiný slova; „ne, jenom hlupák krade. Vše jde do společné pokladny a na konci roku se rozdělí. Ale hleďte, tam je mladý Sorel, pojďme pryč!“

Julián se vrátil ve špatné náladě; našel paní de Rênal velmi smutnou.

„Přicházíte od dražby?“ zeptala se ho.

„Ano, milostivá paní, od dražby, kde jsem měl čest být pokládán za špehouna pana starosty.“

„Kdyby mě byl poslechl, byl by odjel.“

V tu chvíli vešel pan de Rênal; byl velmi mrzutý. Oběd minul beze slova. Pan de Rênal nařídil Juliánovi, aby jel s dětmi do Vergy; cesta byla smutná. Paní de Rênal těšila svého muže:

„Na to si musíte zvyknout, příteli.“

Večer seděli mlčky kolem domácího krbu; praskot hořících bukových polen byl jedinou zábavou. Byla to jedna z těch smutných chvil, jež se vyskytují i v nejšťastnějších rodinách. Náhle jedno z dětí radostně zvolalo: „Někdo zvoní, někdo zvoní!“

„K čertu, je-li to pan de Saint-Giraud, který mi přichází vyhubovat pod záminkou, že mi chce poděkovat, povím mu své mínění; to je přespříliš. Zavázán za to bude Valenodovi a kompromitován jsem já. Co budu dělat, chopí-li se té příhody ty proklaté jakobínské noviny a zesměšní mě?“

V tom okamžiku vešel do pokoje sluha a za ním krásný muž s velkými černými licousy.

„Pane starosto, jsem signor Geronimo. Pan rytíř Beauvaisis, přidělenec neapolského vyslanectví, mi pro vás odevzdal před odjezdem tento list; je tomu teprve devět dní,“ dodal signor Geronimo vesele, dívaje se na paní de Rênal. „Signor de Beauvaisis, váš bratranec a můj dobrý přítel, mi řekl, milostivá paní, že umíte italsky.“

Dobrá nálada Neapolitána proměnila ten smutný večer ve večer velmi veselý. Paní de Rênal trvala na tom, aby zůstal na večeři. Uvedla celý dům do pohybu; chtěla stůj co stůj rozptýlit Juliána, aby zapomněl, že ho toho dne dvakrát nazvali špehounem. Signor Geronimo byl slavný zpěvák, člověk dobře vychovaný, a přesto velmi veselý, což jsou vlastnosti, jež se ve Francii navzájem vylučují. Po večeři zpíval s paní de Rênal malé dueto. Poté vyprávěl zábavné historky. V jednu hodinu připomněl Julián dětem, že musí jít spát, ale nechtěly o tom ani slyšet.

„Ještě jeden příběh,“ prosil nejstarší.

„Je to z mého vlastního života, signorino,“ pravil signor Geronimo. „Před osmi lety jsem stejně jako vy byl mladým žákem neapolské konzervatoře, chci říci, že jsem byl tak mladý jako vy; ale neměl jsem čest být synem slovutného starosty tak hezkého města, jako je Verrières.“

Při těch slovech si pan de Rênal povzdychl a pohlédl na ženu.

„Signor Zingarelli,“ pokračoval mladý zpěvák, přeháněje trochu přízvuk, takže se děti hlasitě rozesmály, „signor Zingarelli byl neobyčejně přísný učitel. Nebyl u žáků konzervatoře oblíben, ale chtěl, aby se chovali tak, jako by ho měli rádi. Vycházel jsem z ústavu, kdy jsem jen mohl; chodil jsem do malého divadla San Carlino, kde bylo možno slyšet božskou hudbu; ale, nebesa, kde sebrat osm sou na vstupné do přízemí? Byla to ohromná částka, že?“ řekl pohlédnuv na děti, jež se hlasitě smály. „Signor Giovannone, ředitel San Carlina, mě slyšel zpívat. Bylo mi šestnáct let. ‚To dítě je poklad,‘ pravil.

‚Chceš, abych tě angažoval, milý příteli? ‘ řekl mi.

‚A kolik mi budete platit? ‘

‚Čtyřicet dukátů měsíčně. ‘ Pánové, to je sto šedesát franků! Byl jsem v devátém nebi.

‚Ale jak to udělat,‘ pravil jsem Giovannonovi, ‚aby mě Zingarelli pustil? ‘

**‚**Lascia fare a me!**‘“**

„Přenechte to mně!“ zvolal nejstarší chlapec.

„Správně, mladý pane. Signor Giovannone mi řekl: ‚Caro, především smlouvičku!‘ Podepsal jsem: dal mi tři dukáty. Jakživ předtím jsem neviděl tolik peněz. Pak mi řekl, co mám udělat.

Druhého dne jsem požádal o audienci u strašného signora Zingarelliho. Uvedl mě k němu jeho starý komorník.

‚Co chceš, darebo? ‘ křičí na mne Zingarelli.

‚Maestro,‘ odpovím, ‚lituji svých hříchů; nikdy neuteču z konzervatoře přes železnou mříž, budu velmi pilný.‘

‚Kdybych se nebál, že zkazím nejkrásnější bas, jaký jsem kdy slyšel, zavřel bych tě na dvě neděle o chlebě a vodě, nezbedo.‘

‚Maestro, budu vzorem celé škole,‘ začal jsem znovu, credete a me[_**\[7\]**_](../Text/cerveny_a_cerny_082.html#_ftn7)**_._** Jenom o jedno vás prosím, přijde-li někdo žádat, abych někde venku zpíval, nevydejte mě za živý svět. Prosím, řekněte, že nemůžete.‘

‚Ale kdo by chtěl, u čerta, takového ničemu, jako jsi ty? Copak bych někdy dovolil, abys z konzervatoře odešel? Chceš si ze mne tropit šašky? Táhni, táhni‘ volá a chce mne kopnout do z…, ‚nebo tě zavřu o suchém chlebě.‘

Za hodinu přijde k řediteli signor Giovannone.

‚Přicházím vás požádat, abyste mi pomohl k bohatství‘ řekl mu, ‚dejte mi Geronima. Ať zpívá v mém divadle, a ještě tuto zimu provdám svou dceru.‘

‚Co chceš s tím darebákem počít?‘ řekne mu Zingarelli. ‚Nechci, nedám ho. A ostatně, i kdybych svolil, nebude chtít opustit konzervatoř; právě teď mi to přísahal.‘

‚Jde-li jen o jeho vůli,‘ pravil vážně Giovannone a vytáhl z kapsy mou smlouvu, ‚carta canta**_!_**[**_**\[8\]**_**](../Text/cerveny_a_cerny_082.html#_ftn8) Zde je jeho podpis.‘

Zingarelli trhne zuřivě zvonkem: ‚Vyžeňte ihned Geronima z konzervatoře‘ křičel a vřel zlostí. Vyhnali mě tedy, a já jsem se smál. Ještě téhož večera jsem zpíval árii z Moltiplica**_._** Harlekýn se chce oženit a počítá na prstech všechno, co bude potřebovat v domácnosti, a přitom se stále v počítání mýlí.“

„Ach, zazpívejte nám, prosím, tu árii,“ prosila ho paní de Rênal.

Geronimo zpíval a všichni se smáli až k slzám. Signor Geronimo šel teprve ve dvě hodiny v noci spát. Celá rodina byla okouzlena jeho pěkným chováním, roztomilostí a veselostí.

Druhého dne mu pan a paní de Rênal odevzdali dopisy, které mu měly zjednat přístup k francouzskému dvoru.

„Tedy všude samý podvod,“ pomyslil si Julián. „Nyní jde signor Geronimo do Londýna se šedesáti tisíci franků příjmu. Bez obratnosti ředitele San Carlina byl by jeho božský hlas došel slávy a obdivu snad teprve za deset let… Na mou věru, byl bych raději nějakým Geronimem než takovým Rênalem. Ve společnosti si ho sice tolik neváží, ale zato se nemusí starat o dražby, jako byla ta dnešní, a má veselý život.“

Jednomu se Julián divil: poslední týdny, jež strávil o samotě v domě pana de Rênal, byly pro něho dobou štěstí. Ošklivost a smutek cítil pouze při hostinách, k nimž byl zván. V opuštěném domě mohl nerušeně číst, psát a přemýšlet. Nebyl aspoň každou chvíli vytrhován ze svých skvělých snů krutou nutností studovat hnutí nějaké nízké duše a klamat ji pokryteckým jednáním nebo slovem.

„Což mám ke štěstí tak blízko?… Je tak málo zapotřebí k takovému životu: mohu si vybrat, buď se oženit se slečnou Elisou, anebo se stát společníkem Fouquého… Ano, turista, který se vyšplhá na strmou horu, je šťasten, může-li si odpočinout. Ale byl by šťasten, kdyby byl nucen stále odpočívat?“

Paní de Rênal dospěla již tak daleko, že se zabývala neblahými myšlenkami. Přes všechna předsevzetí se Juliánovi svěřila s celou dražební záležitostí. „Zapomínám pro něho na všechny své přísahy,“ myslila si.

Byla by bez váhání obětovala život, aby zachránila svého muže, kdyby ho viděla v nebezpečí. Byla to jedna z těch ušlechtilých a romantických povah, pro něž nevyužitá možnost k vykonání nějakého šlechetného skutku je pramenem skoro stejně mučivé výčitky jako spáchaný zločin. Nicméně měla osudné dny, kdy se nemohla ubránit představě nesmírného štěstí, které by ji potkalo, kdyby náhle ovdověla a mohla se provdat za Juliána.

Miloval její syny mnohem více než jejich vlastní otec a oni ho přes jeho přísnou spravedlnost měli velmi rádi. Věděla ovšem, že by musela opustit své milované, lesy zastíněné Vergy, kdyby se provdala za Juliána. V duchu již viděla, jak žije v Paříži a poskytuje svým dětem vychování, jemuž se všichni obdivují. Její děti, ona, Julián, všichni by byli dokonale šťastni.

Manželství devatenáctého století mívá podivné následky. Předcházela-li láska sňatek, zanikne dojista v nudě manželského spolužití. A zvláště, řekl by filosof, u lidí, kteří jsou tak bohatí, že nemusí pracovat, přivodí manželství brzy hluboký odpor ke klidnému životu. A jen v ženách bez obraznosti a bez citu nevyvolá náchylnost k lásce mimomanželské.

Tato filosofická úvaha mě opravňuje, abych omluvil paní de Rênal, ale ve Verrières ji neomlouvali a celé město, aniž to tušila, mluvilo o jejím pohoršujícím milostném poměru. Pro tak zajímavou událost se verrièreští obyvatelé letos na podzim nudili méně než obyčejně.

Podzim a začátek zimy minuly velmi rychle. Konečně se Rênalovi museli rozloučit s vergyskými lesy. Verrièreská lepší společnost se počala horšit, že její klatby působí na pana de Rênal tak malým dojmem. Některé vážné osoby, které si svou vážnost vynahrazují požitky z podobných intrik, za necelý týden slovy nejvýše opatrnými vzbudily v panu de Rênal nejkrutější podezření.

Chytrácký Valenod opatřil Elise místo v šlechtické a velmi vážené rodině, kde bylo pět žen. Elisa, jak říkala, měla obavy, že by nenašla v zimě místo, a žádala v té rodině jen asi dvě třetiny platu, který dostávala u pana starosty. Sama připadla na výbornou myšlenku, aby šla ke zpovědi k bývalému faráři Chélanovi a zároveň i k novému faráři a vyzradila oběma do nejmenších podrobností, co věděla o Juliánově milostném poměru.

Druhého dne po Juliánově příchodu si ho dal abbé Chélan zavolat už v šest hodin ráno:

„Neptám se vás na nic,“ pravil mu, „prosím vás, a musí-li to být, nařizuji vám, abyste nic neříkal, žádám pouze, abyste do tří dnů odjel do besançonského semináře anebo ke svému příteli Fouquému, který je stále ještě ochoten pomoci vám ke skvělé budoucnosti. Na vše jsem myslel, vše jsem zařídil, ale musíte odtud a nesmíte se do roka vrátit doVerrières.“

Julián neodpověděl; uvažoval, nemá-li to poručníkování Chélana, který přece není jeho otcem, pokládat za urážku.

„Zítra v tuto dobu si opět dovolím k vám přijít,“ řekl konečně faráři.

Pan Chélan se domníval, že dokáže přesvědčit tak mladého člověka, a proto mnoho mluvil. Julián se choval a tvářil co nejpokorněji, ale neotevřel ústa.

Po svém odchodu běžel varovat paní de Rênal. Nalezl ji zoufalou. Manžel s ní právě dosti otevřeně promluvil. Protože byl slaboch a spoléhal se na besançonské dědictví, rozhodl se, že ji bude pokládat za úplně nevinnou. Vyprávěl jí právě, jak divně na ni ve Verrières pohlížejí. Ví, že není pravda, co se o ní mluví, lidé jsou ovlivněni závistníky, ale co dělat?

Paní de Rênal se na chvíli utěšovala tím, že by Julián mohl přijmout nabídku pana Valenoda a zůstat ve Verrières. Ale už to nebyla ta prostá a nesmělá žena, jakou byla ještě minulý rok: osudná vášeň a výčitky svědomí jí otevřely oči. Při manželově řeči si musela brzy s bolestí přiznat, že je nutno, aby se aspoň na nějakou dobu rozloučili. „Bude-li Julián ode mne vzdálen, zapadne zase do ctižádostivých plánů a je to konečně přirozené u člověka, který nic nemá. A já, Bože, jsem tak bohatá! Bohatá, a přece mi to nepomůže ke štěstí! Zapomene na mne. Je tak milý, bude jistě milován a bude milovat. Ach já nešťastnice!… Ale na co si smím naříkat? Nebe je spravedlivé. Nijak jsem se nesnažila učinit konec hříšné vášni, která mě zaslepuje. Záleželo jen na mně, abych Elisu získala penězi. Nebylo nic snazšího. Ale nedala jsem si práci, abych jenom okamžik o tom přemýšlela. Ztřeštěné milostné sny mně zabíraly všechen čas. Nyní spěji vstříc záhubě.“

Juliána překvapilo, že když oznamoval paní de Rênal strašnou zprávu o svém odchodu, nenarazil na žádnou sobeckou námitku. Ale zřejmě jenom s námahou zadržovala slzy.

„Musíme být silní, příteli.“

Ustřihla si kadeř vlasů.

„Nevím, co učiním,“ pravila mu, „ale umřu-li, slib mi, že nikdy nezapomeneš na mé děti. Ať budeš blízko či daleko, hleď, abys z nich učinil řádné lidi. Nastane-li nová revoluce, budou všichni šlechtici odsouzeni k smrti. Jejich otec se snad vystěhuje kvůli tomu venkovanu, který byl zabit na střeše. Bdi nad mou rodinou… Podej mi ruku. Sbohem, příteli! Jsou to naše poslední okamžiky. Po této velké oběti budu snad mít navenek dosti síly, abych myslila na svou pověst.“

Julián očekával obvyklé zoufalství. Prostota toho loučení ho dojala.

„Ne, tak se nesmíme rozejít. Odejdu odtud; lidé to chtějí, vy sama to chcete. Ale za tři dny po odchodu k vám v noci přijdu.“

Paní de Rênal byla jako proměněná. Julián ji tedy přece miluje, když sám od sebe připadl na myšlenku, že ji ještě jednou navštíví! Její hrozná bolest se změnila v jednu z největších radostí, jaké kdy v životě zakusila. Všechno se jí zdálo snadné. Jistota, že svého přítele ještě jednou uvidí, zbavila ty poslední chvíle vší trpkosti. Od toho okamžiku bylo její chování i vzezření vznešené, pevné a důstojné.

Pan de Rênal se brzy vrátil; byl velmi rozčilený. Konečně své ženě řekl o anonymním dopisu, který dostal před dvěma měsíci.

„Vezmu jej s sebou do kasina, ukáži všem, že je to od toho ničemy Valenoda, kterému jsem pomohl k tomu, že se z žebráka stal jedním z nejbohatších měšťanů verrièreských. Udělám mu veřejně ostudu a pak se s ním budu bít. Mám toho všeho až po krk.“

„Mohla bych ovdovět, Pane Bože!“ pomyslila si paní de Rênal. Ale skoro v touž chvíli si řekla: „Nezabráním-li tomu souboji, a to přece mohu učinit, budu vražednicí svého muže.“

Dosud nikdy nedovedla tak obratně zapůsobit na jeho ješitnost. Za necelé dvě hodiny ho přesvědčila, a to tak, že sám k tomu nacházel důvody, že musí být k Valenodovi ještě laskavější než dosud, ba dokonce že musí vzít i Elisu nazpět do domu. Paní de Rênal měla zapotřebí odvahy, aby se odhodlala shledat se opět s děvčetem, jež bylo příčinou jejího neštěstí. Ale to byl nápad Juliánův.

Konečně přišel pan de Rênal za jejího přispění sám na myšlenku, finančně velmi nepříjemnou, že nejtrapnější by pro něho bylo, kdyby Julián přes rozhořčení a klepy celých Verrières zůstal v městě jako vychovatel Valenodových dětí. Bylo zřejmě v Juliánově zájmu přijmout nabídku ředitele chudobince. Pro pana de Rênal by naproti tomu bylo nejlépe, aby Julián opustil Verrières a vstoupil do besançonského nebo do dijonského semináře. Ale jak ho k tomu přimět a z čeho by tam žil?

Když pan de Rênal poznal, že se bude muset rozhodnout pro nějakou peněžitou oběť, byl zoufalejší než jeho žena. Paní de Rênal bylo po této rozmluvě jako statečnému muži, který unaven životem spolkl dávku stramonia**_;_** ten jedná již jen jako stroj a o nic se už nezajímá. V podobném stavu řekl před svou smrtí Ludvík XIV.: Když jsem byl králem**_._** Podivuhodná slova!

Druhého dne časně ráno dostal pan de Rênal anonymní dopis. Byl psán velmi urážlivým slohem. Na každém řádku byla nejhrubší slova, jichž se dalo pro jeho postavení užít. Bylo to dílo nějakého bezvýznamného závistivého člověka. Ten dopis ho přivedl znovu na myšlenku, aby se s panem Valenodem bil. Brzy cítil v sobě tolik odvahy, že pomýšlel na okamžité provedení svého úmyslu. Vyšel sám z domu, zašel k puškaři, vybral si dvě pistole a dal je nabít.

„I kdyby se obnovily přísné zákony z doby císaře Napoleona,“ pravil si, „nemohl bych si vyčítat, že jsem ukradl jediný sou. Nanejvýše jen to, že jsem zavíral oči; ale mám v psacím stolku dopisy, které mě ospravedlňují.“

Paní de Rênal byla poděšena chladným hněvem svého muže; připomínal jí neblahou myšlenku na vdovství, kterou se tak usilovně snažila zapudit. Zavřela se s ním v pokoji. Marně k němu mluvila několik hodin. Nový anonymní dopis ho přiměl k rozhodnutí. Konečně dosáhla toho, že proměnila jeho odvážný úmysl dát panu Valenodovi políček v rozhodnutí nabídnout Juliánovi šest set franků na jednoroční pobyt v semináři. Pan de Rênal tisíckrát proklínal den, kdy dostal osudný nápad vzít do domu vychovatele, a zapomněl na anonymní dopis.

Utěšil se trochu myšlenkou, se kterou se ženě nesvěřil. Doufal, že se mu podaří chytrostí a tím, že využije Juliánových romantických názorů, přimět ho, aby odmítl Valenodovu nabídku za menší obnos.

Ještě větší námahu musela paní de Rênal vynaložit, aby dokázala Juliánovi, že přináší oběť jejímu muži, zříká-li se místa za osm set franků, jež mu ředitel chudobince veřejně nabízel, a že tedy může beze studu přijmout nějakou náhradu.

„Ale,“ namítal stále Julián, „já jsem nikdy ani okamžik nepomyslil na to přijmout jeho nabídku. Zvykl jsem si u vás příliš jemnému způsobu života, hrubost těch lidí by mě zabila.“

Železná ruka kruté nutnosti učinila Juliána povolnějším. Ve své hrdosti se však oddával iluzi, že přijme částku, kterou mu starosta nabízel, pouze jako půjčku a že mu vystaví směnku splatnou za pět let i s úroky.

Paní de Rênal měla stále několik tisíc franků ukryto v jeskyňce v horách.

Nabídla mu je nesměle, ale dobře věděla, že je Julián s rozhořčením odmítne.

„Chcete mi,“ řekl jí Julián, „zošklivit vzpomínku na naši lásku?“

Konečně Julián opustil Verrières. Pan de Rênal si oddychl. V osudný okamžik, kdy měl Julián od něho přijmout peníze, se ukázalo, že tato oběť je pro Juliána příliš těžká. Důrazně odmítl. Pan de Rênal ho se slzami v očích objal. Když ho Julián požádal, aby mu vystavil vysvědčení, nenalézal ve svém nadšení dost skvělá slova pro jeho chování. Náš hrdina měl ušetřeno pět louisdorů a dalších pět si hodlal vypůjčit u Fouquého.

Byl velmi dojatý. Ale sotva byl na míli od Verrières, kde zanechal tolik lásky, myslil již jenom na to, jaké má štěstí, že uvidí velké město a pevnost Besançon.

Za jeho krátké třídenní nepřítomnosti prožívala paní de Rênal jedno z nejkrutějších milostných zklamání. Její život byl obstojný, mezi ním a největším neštěstím byla ještě ta poslední schůzka, kterou měla mít s Juliánem. Počítala hodiny, minuty, jež ji od ní dělily. Konečně v noci třetího dne uslyšela v dálce smluvené znamení. Po překonání tisícerých nebezpečí se Julián objevil před ní.

Od té chvíle měla pouze jedinou myšlenku: že ho vidí naposled. Nebyla schopna opětovat vzněty svého přítele, byla jako živá mrtvola. Nutila se do toho, aby mu říkala, že ho miluje, ale říkala to tak nepřesvědčivě, že její slova dokazovala téměř opak. Stále se nemohla zprostit kruté myšlenky, že se spolu loučí navždy. Nedůvěřivý Julián si chvílemi myslil, že již na něho zapomněla. Na jeho výčitky dovedla odpovídat jenom tichými horoucími slzami a skoro křečovitým tisknutím ruky.

„Ale, Bože, jak vám mám věřit,“ odpovídal Julián na chladná ujišťování své milenky; „paní Dervillové, která je jen vaší dobrou známou, byste projevovala tisíckrát upřímnější přátelství.“

Paní de Rênal strnula; nevěděla, co odpovědět.

„Není možné, aby byl někdo nešťastnější… Doufám, že brzy zemřu… cítím, jak se mi srdce zastavuje.“

To byly nejdelší odpovědi, které z ní mohl dostat.

Když se rozednívalo a museli se rozloučit, paní de Rênal neměla už ani slzy. Dívala se mlčky, jak uvazuje na okno provaz, jeho polibky neopětovala. Nadarmo jí Julián říkal:

„Nyní jsme konečně u toho, co jste si tolik přála. Od nynějška vás už nebudou mučit výčitky svědomí, a ochuraví-li některé z vašich dětí, nebudete se hned domnívat, že musí zemřít.“

„Mrzí mě, že se nemůžete rozloučit se Stanislavem,“ řekla chladně.

Studená objetí té živoucí mrtvoly ho nakonec hluboce dojala; několik mil cesty nemohl myslit na nic jiného. Byl nevýslovně smuten, a než přešel hory, dokud mohl vidět věž verrièreského kostela, stále se ohlížel.

</section>

[^1]: V mincích po 6 francích.

[^2]: Citáty z Byrona jsou v překladu Pavla Eisnera.

[^3]: Hrdinka veršované povídky ,,Paní z Vergy“ hynoucí v domnění, že ji zradil milenec.

[^4]: Překlad J. V. Sládka.

[^5]: Náboženské spolky služebnictva, jejichž prostřednictvím církev získávala spojence v šlechtických domech.

[^6]: Podívejte se na stranu 130.

[^7]: Věřte mi.

[^8]: Co je psáno, to je dáno.

[^9]: Chytrému napověz.

[^10]: Buď zdráv a miluj mě.

[^11]: Viz v Louvru vévodu Františka Aquitánského, odkládajícího přilbu a beroucího na sebe mnišský hábit, č. 1130 (_pozn. aut._).

[^12]: Francouzská mystička.

[^13]: Venkove, kdy tě spatřím (citát je však z Horatia).

[^14]: Jsem při tobě, je to moje dílo.

[^15]: Proslulý kejklíř (pozn. autora).

[^16]: Rossiniho opera.

[^17]: To mluví nespokojenec (poznámka Molièrova k Tartuffovi). _Pozn. autora._

[^18]: Biskup a ministr narozený v Besançonu.

[^19]: Redaktoři satirického časopisu, uvěznění pro urážku vlády.

[^20]: Musím se potrestat, jestliže jsem příliš milovala.

[^21]: Syn zedníka, který velel části roajalistické armády při vendéském povstání.

[^22]: Slavný kazatel.

[^23]: Jestliže dovolí osud.

[^24]: Od této chvíle již neřeknu ani slovo.

[^25]: Zde mluví z něho jakobín (_Pozn. aut.)._

[^26]: Od La Fontaina; podle nich je „manželský svazek tísnivým ortelem“.
