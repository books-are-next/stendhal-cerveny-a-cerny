---
title: 45\.
contentType: prose
---

„Nemohu to tomu ubohému abbé Chas-Bernardovi udělat, abych si ho dal zavolat,“ řekl Fouquému. „Nemohl by z toho tři dny jíst. Ale hleď mi najít nějakého jansenistu, přítele pana Pirarda, který se nedá získat pro nějakou intriku.“ Fouqué očekával tento návrh netrpělivě. Julián splnil všechno, čím je člověk na venkově povinen veřejnému mínění. Díky abbému de Frilair a přesto, že si špatně vyvolil svého zpovědníka, byl Julián v žaláři chráněncem jezuitů. Kdyby byl chytřejší, byl by mohl utéci. Ale špatný vzduch žaláře začal působit, rozum mu slábl. Byl zato tím šťastnější, když se paní de Rênal vrátila.

„Má první povinnost je povinnost vůči tobě,“ řekla objímajíc ho. „Utekla jsem z Verrières.“

Před ní Julián nebyl malicherně ješitný a líčil jí všechny své záchvaty slabosti. Byla k němu dobrá a něžná.

Sotvaže večer odešla z věznice, dala si ke své tetě zavolat kněze, který se nedávno vrhl na Juliána jako na svou kořist. Protože chtěl jen vzbudit o sebe zájem mladých žen vyšší besançonské společnosti, pohnula ho paní de Rênal snadno k tomu, aby šel konat devítidenní pobožnost do kláštera braylehautského.

Juliánovo milostné blouznění se nedalo slovy vyjádřit.

Paní de Rênal se podařilo podplácením a využíváním i zneužíváním vlivu své tety, proslulé bohaté pobožnůstkářky, dojíti toho, že směla Juliána navštěvovat dvakrát denně.

Když se to Matylda dověděla, její žárlivost se vystupňovala až k nepříčetnosti. Pan de Frilair se jí přiznal, že jeho vliv nesahá tak daleko, aby se odvážil nedbat předpisů slušnosti do té míry, aby jí vymohl povolení navštěvovat milence více než jednou denně. Matylda dala paní de Rênal stopovat, aby věděla o každém jejím kroku. Pan de Frilair vyčerpal všechny své prostředky velké vynalézavosti, aby jí dokázal, že Julián jí není hoden.

Při všem tom trápení milovala ho jen tím více a dělala mu skoro každý den hrozný výstup.

Julián se chtěl stůj co stůj k ubohé dívce, kterou tak neslýchaně kompromitoval, chovat čestně až do konce; ale jeho bezuzdná láska k paní de Rênal vždy zvítězila. Když se mu nepodařilo svými chabými důkazy Matyldu přesvědčit, že návštěvy její sokyně jsou bezúhonné, řekl si: „Konec dramatu je jistě velmi blízký; to mě omlouvá, že se nedovedu lépe přetvařovat.“

Slečna de la Mole dostala zprávu, že markýz Croisenois je mrtev. Pan de Thaler, ten velký boháč, si dovolil pronést nepříjemnou poznámku o Matyldině zmizení; pan de Croisenois ho požádal, aby svá slova odvolal. Pan de Thaler mu ukázal anonymní dopisy, které dostal, dopisy plné podrobností tak obratně sestavených, že nebylo možné, aby ubohý markýz netušil pravdu.

Pan de Thaler si dovolil pronést několik neomalených žertů. Pan de Croisenois nedovedl ovládnout svůj hněv a bolest a žádal takové zadostiučinění, že milionář volil raději souboj. Hloupost zvítězila; a jeden z těch Pařížanů, kteří si nejvíce zasloužili lásky, našel smrt v necelých čtyřiadvaceti letech.

Tato zpráva působila na unavenou duši Juliánovu podivně tísnivým dojmem.

„Ubohý Croisenois,“ řekl Matyldě, „zachoval se k nám skutečně velmi rozumně a velmi čestně. Byl by mě měl nenávidět od prvních přehmatů, jichž jste se dopustila v salóně vaší paní matky, a vyhledávat se mnou spor; neboť nenávist, která následuje po pohrdání, je obyčejně velmi prudká…“ Smrt pana de Croisenois změnila všechny Juliánovy plány o Matyldině budoucnosti. Po několik dní jí dokazoval, že musí přijmout ruku pana de Luz. „Je nesmělý, nepříliš pokrytecký,“ říkával jí, „ale bezpochyby také něčeho dosáhne. Má hlubší a vytrvalejší ctižádost než ubohý Croisenois, a protože nemá v rodině žádného vévodu, vezme si docela rád vdovu po Juliánu Sorelovi.“

„Vdovu, která nenávidí každou velkou lásku,“ doplnila Matylda chladně; „neboť se dožila toho, že její milenec dal za půl roku přednost jiné ženě, a k tomu původkyni celého jejího neštěstí.“

„Jste nespravedlivá. Pařížskému advokátovi, který podal mou žádost o milost, poskytnou návštěvy paní de Rênal velmi působivou látku k obhajobě; bude líčit, jak je vrah svou obětí zahrnován projevy péče. To může udělat dojem a jednoho dne snad ještě uvidíte, jak se ze mne stal hrdina nějakého melodramatu.“

Prudká žárlivost, za kterou se nemohla nijak pomstít, ustavičné beznadějné utrpení (neboť i kdyby byl Julián zachráněn, jak by mohla získat opět jeho srdce?), stud a bolest nad tím, že miluje toho nevěrného milence více než kdy jindy, to vše uvrhlo slečnu de la Mole do pochmurné sklíčenosti, z níž ji nemohla vytrhnout ani horlivá starostlivost pana de Frilair, ani drsná upřímnost Fouquého.

Až na chvíle, které mu svou přítomností uloupila Matylda, žil Julián jen své lásce a skoro ani nemyslil na budoucnost. Podivným působením této vášně, tak velké a nelíčené, přenášela se jeho bezstarostnost a klidná radost i na paní de Rênal.

„Kdysi,“ řekl jí Julián, „když jsem za našich procházek ve vergyských lesích mohl být tak šťasten jako nyní, prudká ctižádost unášela mou duši do vysněných končin. Místo abych byl tiskl k srdci půvabnou paži, která byla tak blízko mých rtů, sny o budoucnosti mě od tebe vzdalovaly; snil jsem o nesčetných bojích, jež budu muset podstoupit, abych si vydobyl ohromné životní úspěchy… Ne, byl bych zemřel a nepoznal štěstí, kdybyste nebyla přišla ke mně do vězení.“

Dvě události měly ještě zkalit Juliánův pokojný život. Jeho zpovědník, ačkoliv byl horlivý jansenista, neubránil se intrikám jezuitů a stal se nevědomky jejich nástrojem.

Jednoho dne řekl Juliánovi, že nechce-li se dopustit hrozného hříchu sebevraždy, musí učinit vše, co je v jeho silách, aby dostal milost. Protože pařížské duchovenstvo má velký vliv v ministerstvu spravedlnosti, je zde prý snadný prostředek: musí se stát okázale zbožným…

„Okázale!“ opakoval Julián. „Teď jsem prohlédl i vás, důstojný otče, také hrajete komedii jako nějaký misionář…“

„Vaše mládí,“ odvětil vážně jansenista, „vaše hezká tvář, která je darem Prozřetelnosti, ba i pohnutka vašeho zločinu, již nelze vysvětlit, hrdinské kroky, jež slečna de la Mole pro vás podniká, zkrátka všechno až po podivuhodné přátelství, jež vám prokazuje vaše oběť, vše přispělo k tomu, že jste se stal hrdinou mladých besançonských žen. Zapomněly pro vás na vše, ano, i na politiku…

Váš náhlý návrat k víře by v jejich srdcích zanechal hluboký ohlas a udělal by na ně mocný dojem. Můžete prokázat náboženství velkou službu, a já bych měl váhat jen z toho malicherného důvodu, že by jezuité při takové příležitosti postupovali stejně?… Proč by měli škodit i v tomto zvláštním případě, který se vymyká jejich působení? To se nesmí stát!… Slzy prolité nad vaším obrácením zničí zhoubný účinek deseti vydání bezbožných Voltairových spisů.“

„A co z toho budu mít,“ odvětil Julián chladně, „budu-li sám sebou pohrdat? Byl jsem ctižádostivý; nechci si to vyčítat; tehdy jsem jednal podle zvyklostí své doby. Nyní žiji ze dne na den. Ale byl bych velmi nešťastný, kdybych se propůjčil veřejně k nějaké hanebnosti…“

Jiná událost, která se Juliána dotkla mnohem hlouběji, byla způsobena paní de Rênal. Kterési pletichářské přítelkyni se podařilo namluvit té naivní a nesmělé ženě, že je její povinností jet do Saint-Cloudu a vrhnout se králi Karlu X. k nohám.

Po oběti, kterou přinesla tím, že se odloučila od Juliána, byl jí takový veřejný výstup, který by se jí byl dříve zdál horší než smrt, maličkostí.

„Půjdu ke králi a přiznám se otevřeně, že jsi mým milencem; život člověka, a k tomu takového, jako je Julián, je důležitější než všechny ohledy. Řeknu, že jsi sáhl na můj život jen ze žárlivosti. Je mnoho příkladů, že ubozí mladí lidé v takových případech byli zachráněni lidskostí soudců nebo krále.“

„Nebudu tě již chtít ani vidět, dám ti zakázat přístup do vězení,“ zvolal Julián, „a den nato se zcela určitě ze zoufalství zabiji, neodpřisáhneš-li mi, že neuděláš nic, co by vzbudilo obecnou pozornost! Ten nápad jet do Paříže nevznikl v tvé hlavě. Pověz mi jméno té pletichářky, která ti to poradila…

Buďme šťastni těch několik dní tohoto krátkého života. Žijme tak, aby o nás nikdo ani nevěděl; můj zločin je příliš zřejmý. Slečna de la Mole má v Paříži velký vliv a buď přesvědčena, že dělá všechno, co je lidsky možné. Zde na venkově mám proti sobě všechny bohaté a vážené lidi. Tvůj krok by ještě více popudil bohaté, a zejména umírněné lidi, kterým se žije tak lehce… Nedejme takovým Maslonům, Valenodům a mnoha jiným lidem, kteří jsou snad lepší než oni, příčinu k výsměchu.“

Špatný vzduch žaláře se Juliánovi stával nesnesitelným. Naštěstí v den, kdy mu bylo oznámeno, že musí zemřít, krásný sluneční svit zaléval přírodu radostí. Julián byl statečný. Kráčet na čerstvém vzduchu bylo pro něho osvěžením, jako je námořníkovi po dlouhé plavbě osvěžením procházka po souši. „Pojďme,“ řekl si, „jde to dobře, jsem statečný.“

Nikdy nebyla jeho hlava tak plna poezie jako ve chvíli, kdy měla padnout. Nejšťastnější chvíle, jež prožil kdysi ve vergyských lesích, vracely se mu stále s neobyčejnou jasností na mysl.

Všechno se odbylo prostě a slušně a Julián se choval velmi klidně.

Dva dny před popravou řekl Fouquému: „Nemohu se zaručit, že nedám najevo vzrušení; ta ohyzdná, vlhká cela mi působí občas horečku, v níž se sám nepoznávám. Ale strach nemám, ne, nikdo mě neuvidí strachem zblednout.“

Zařídil předem všechno tak, aby Fouqué poslední den ráno odvezl Matyldu i paní de Rênal.

„Odvez je obě v jednom voze,“ řekl mu. „Postarej se, aby poštovní koně jeli stále tryskem. Buď si padnou do náručí, anebo se dají strhnout smrtelnou nenávistí. V obou případech ubohé ženy na svou hroznou bolest poněkud zapomenou.“

Paní de Rênal musela Juliánovi přísahat, že zůstane naživu, aby se mohla ujmout Matyldina syna.

„Kdo ví? Snad po smrti také ještě o něčem víme,“ řekl jednoho dne Fouquému. „Odpočíval bych rád, neboť odpočívat je pro to pravý výraz, v té jeskyňce vysoko v horách nad městem Verrières. Vypravoval jsem ti, že jsem v té jeskyni strávil několikrát celou noc. Můj zrak bloudil po bohatých krajích Francie a ctižádost mi rozněcovala srdce: byla to tehdy má vášeň… Zkrátka ta jeskyně je mi drahá a je třeba uznat, že její poloha musí budit závist v každé hloubavé duši. Ti znamenití besançonští jezuité všechno zpeněží; půjdeš-li na ně chytře, prodají ti mou tělesnou schránku…“

Fouquému se ten smutný obchod podařil. Když bděl v noci sám v pokoji u mrtvoly svého přítele, spatřil ke svému velkému překvapení vejít Matyldu. Opustil ji před několika hodinami deset mil za Besançonem. V jejím pohledu i očích se zračila nepříčetnost.

„Chci jej vidět,“ řekla.

Fouqué neměl tolik odvahy, aby něco řekl nebo aby vstal. Mlčky jí ukázal na velký modrý plášť na podlaze; v něm bylo zabaleno to, co zůstalo z Juliána.

Vrhla se na kolena. Vzpomínka na Bonifáce de la Mole a Markétu Navarskou jí patrně dodala nadlidské síly. Chvějícíma se rukama odkryla plášť. Fouqué odvrátil oči.

Slyšel, jak Matylda pobíhá po pokoji. Rozsvítila několik svící. Když měl Fouqué dosti síly, aby se na ni podíval, viděl, že postavila Juliánovu hlavu před sebe na malý mramorový stůl a líbala ji na čelo…

Matylda doprovodila svého milence až ke hrobu, který si zvolil. Rakev doprovázelo velké množství kněží. Nikdo nevěděl, že ve svém zastřeném kočáře sedí sama a drží na klíně hlavu muže, kterého tolik milovala.

Když tak dospěli v hluboké noci na nejvyšší vrcholek jednoho z hřebenů jurského pohoří, v jeskyni velkolepě osvětlené nekonečným počtem svící konalo dvacet kněží pohřební obřady. Obyvatelé horských vesniček, jimiž se průvod ubíral, připojovali se k němu vábeni zvláštností toho nočního pohřbu.

Matylda se objevila mezi nimi v dlouhých smutečních šatech, a když byly obřady u konce, dala mezi lid rozhodit několik tisíc dukátů.

Když zůstala sama s Fouquém, chtěla vlastníma rukama pohřbít hlavu svého milence. Fouqué z toho bolestí div nezešílel.

Matyldinou péčí byla ta divoká jeskyně vyzdobena drahými italskými mramorovými skulpturami.

Paní de Rênal svému slibu dostála. Nepokusila se zkrátit si život, ale za tři dny po Juliánově smrti zemřela, držíc v náručí své děti.
