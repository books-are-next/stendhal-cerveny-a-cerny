---
title: |-
  20.
  Japonská váza
contentType: prose
---

_Jeho srdce nechápe zprvu celý dosah jeho neštěstí; je spíše zmaten než dojat. Ale tou měrou, jak se rozum vrací, cítí hloubku svého neštěstí. Není už pro něho na světě radosti, je schopen cítit pouze ostré ostny zoufalství drásající jeho nitro. Ale nač mluvit o fyzické bolesti? Která tělesná bolest se dá přirovnat k této bolesti?_

— JEAN-PAUL

Zvonilo se k večeři. Julián měl sotva kdy se převléci. Matylda právě v salóně naléhala na bratra a pana de Croisenois, aby nejeli večer do Suresnes k paní maršálové de Fervaques.

Bylo by těžko chovat se k nim lichotivěji a roztomileji. Po večeři přišli páni de Luz, de Caylus a několik jejich přátel. Člověk by byl řekl, že slečna de la Mole se opět stala vzorem sesterské lásky a vybraného chování. Ačkoliv byl krásný večer, trvala na tom, aby se nešlo do zahrady; nechtěla, aby se vzdálili od lenošky paní de la Mole. Modrá pohovka byla jako v zimě středem kroužku.

Vzpomínka na zahradu přiváděla Matyldu do špatné nálady anebo jí zahrada připadala aspoň strašně nudná; připomínala jí Juliána.

Neštěstí zmenšuje bystrost ducha. Náš hrdina se dopustil chyby, že se zastavil u malé slaměné židle, která byla kdysi svědkyní jeho skvělých triumfů. Dnes na něj nikdo nepromluvil; zdálo se, že nikdo nepozoruje jeho přítomnost, ba vypadalo to ještě hůře. Ti z přátel slečny de la Mole, kteří seděli vedle něho na konci pohovky, jako by se k němu obraceli zády; Juliánovi se to aspoň zdálo.

„Upadl jsem v nemilost,“ pomyslil si. Chtěl chvíli studovat lidi, kteří se mu snažili dát najevo své pohrdání.

Strýc pana de Luz zastával vysoký úřad u dvora; a proto ten hezký důstojník každému, s nímž se dal do hovoru, začal ihned vyprávět zajímavou novinku: že jeho strýc se v sedm hodin vydal na cestu do Saint-Cloud a že tam chce zůstat přes noc. Zmiňoval se o té podrobnosti se zdánlivou dobromyslností, ale zmiňoval se o tom stále.

Pana de Croisenois pozoroval Julián zrakem zbystřeným neštěstím a poznal, jak neobyčejný vliv přikládá ten milý a dobrosrdečný mladý muž tajemným příčinám. Šlo to tak daleko, že zesmutněl a stal se mrzutým, kdykoli viděl, že jen poněkud důležitou událost připisují prosté a docela přirozené příčině. „Je trochu blázen,“ řekl si Julián. „Jeho povaha se nápadně podobá povaze cara Alexandra, jak mi ji popsal kníže Korazov.“ V prvním roce pobytu v Paříži, když ubohý Julián vyšel ze semináře, oslňovali ho ti příjemní mladíci půvaby pro něho tak novými, že se jim musel obdivovat. Teprve nyní se mu počala odhalovat jejich pravá povaha.

„Hraji zde nedůstojnou úlohu,“ napadlo mu náhle. Šlo o to, opustit co nejvhodněji malou slaměnou židli. Chtěl něco vymyslit, požadoval na své obraznosti něco nového, ale ta byla zaměstnána jinak. Musel hledat pomoc v paměti, ale jeho paměť byla opravdu málo bohatá na takové zkušenosti. Ubohý chlapec byl ještě příliš málo zkušený, takže vstal tak neobratně, že si toho všichni všimli, a odešel ze salónu. Celé chování příliš zřejmě prozrazovalo jeho neštěstí. Hrál už tři čtvrti úlohu hodiny podřízeného dotěravce, jemuž se nikdo nesnaží skrývat, co si o něm myslí.

Kritická pozorování, která právě konal na svých socích, mu přece jen bránila brát své neštěstí příliš tragicky: jeho hrdost posilovala vzpomínka na to, co se událo před dvěma dny. „Ať nade mne sebevíce vynikají,“ myslil si, vcházeje samoten do zahrady, „nikomu z nich nebyla Matylda tím, čím byla mně už dvakrát v životě.“

Jeho moudrost dále nesahala. Povaha té zvláštní ženy, kterou osud učinil neomezenou paní jeho štěstí, zůstala pro něho tajemstvím.

Následujícího dne štval opět k smrti sebe i svého koně. Večer se už nepokusil přiblížit k modré pohovce, jíž Matylda zůstala věrna. Všiml si, že ho hrabě Norbert, když ho v domě potkal, neuznal ani za hodna pohledu. „Činí si patrně velké násilí, vždyť jemu je zdvořilost tak vrozena!“

Spánek by byl býval pro Juliána štěstím. Ale přes to, že byl tělesně tak unaven, počaly jeho obraznost plnit příliš svůdné vzpomínky. Nebyl také dosti bystrý, aby viděl, že jeho dlouhé vyjížďky na koni do okolních lesů účinkují jenom na něho, ale ne na srdce nebo duši Matyldy, a že tedy přenechává svůj osud náhodě.

Zdálo se mu, že jen jediná věc by mu přinesla nevýslovnou úlevu: kdyby mohl s Matyldou promluvit. Ale co by se jí odvážil říci?

O tom právě usilovně přemýšlel jednoho rána v sedm hodin, když tu ji viděl přicházet do knihovny.

„Vím, pane Soreli, že si přejete se mnou mluvit.“

„Proboha, kdo vám to řekl?“

„Na tom nesejde. Vím to. Nejste-li čestný muž, můžete mě zničit anebo se o to aspoň pokusit; ale to nebezpečí, v něž ostatně nevěřím, mi nezabrání, abych k vám byla upřímná. Nemiluji vás již, pane Soreli, mé ztřeštěné představy mě oklamaly…“

Po této strašné ráně, omámen láskou a bolestí, pokusil se Julián ospravedlnit. Nemohl učinit nic nesmyslnějšího. Je možno se ospravedlňovat proti tomu, že se nelíbíme? Ale rozum neměl již u něho moci nad činy. Slepý pud ho hnal, aby zdržel rozhodnutí osudu. Zdálo se mu, že pokud mluví, není ještě vše ztraceno. Matylda ho neposlouchala, zvuk jeho slov ji popuzoval, nechápala, že má tolik smělosti, že ji přerušuje.

Její ctnost a hrdost jí činily výčitky a pro ně se onoho rána rovněž cítila nešťastnou. Hrozné pomyšlení, že dovolila, aby si na ni dělal nároky jakýsi kněz, selský synek, zničilo její sebevědomí. „Je to skoro stejné,“ říkala si ve chvílích, kdy své neštěstí přeháněla, „jako kdybych si byla zadala s některým lokajem.“

U smělých a hrdých povah je jen krůček od hněvu proti sobě k prchlivosti proti ostatním; výbuchy zuřivosti jsou pro takové lidi úlevou.

Slečna de la Mole dospěla brzy tak daleko, že zahrnula Juliána projevy bezmezného opovržení. Jsouc neobyčejně duchaplná, vynikala v umění trýznit ješitnost své oběti a zasazovat jí kruté rány.

Poprvé v životě byl Julián vydán na milost a nemilost člověku, který nad něho vynikal a byl proti němu popuzen divokou nenávistí. Nyní již ani dost málo nepomýšlel na to, aby se bránil; začal opovrhovat sám sebou. Když naslouchal krutým projevům pohrdání, které byly důmyslně vypočítány, aby zničily všechno dobré mínění, které mohl o sobě mít, zdálo se mu, že Matylda má pravdu a že mu toho ještě neříká dost.

A Matylda nacházela uspokojení v tom, že mohla takto potrestat sebe i jeho za lásku, kterou cítila před několika dny.

Nepotřebovala teprve vymýšlet krutosti, jimiž ho s takovým potěšením týrala. Opakovala jen to, co jí již týden v srdci našeptával hlas lásce nepřátelský.

Každé slovo stonásobně zvyšovalo Juliánovo hrozné neštěstí. Chtěl prchnout, slečna de la Mole ho uchopila velitelsky za ruku.

„Neračte zapomenout,“ řekl jí, „že mluvíte příliš hlasitě a že vás mohou ve vedlejším pokoji slyšet.“

„Co na tom!“ odvětila pyšně Matylda, „kdo se mi odváží říci, že je mě slyšet? Chci vaši malichernou ješitnost navždy vyhojit z přeludů, které si mohla vymyslit na můj účet.“ Když Julián mohl z knihovny odejít, byl tak užaslý, že již své neštěstí tak necítil. „Již mě tedy nemiluje,“ opakoval si zcela nahlas, jako by se tím chtěl vžít do svého postavení. „Zdá se, že mě milovala osm nebo deset dní, a já ji budu milovat po celý život.

Je to vůbec možné? Před několika dny ještě nebyla ničím, ničím mému srdci!“

Matyldina hrdost byla uspokojena: dovedla tedy přece udělat navždy všemu konec! Úplné vítězství nad náklonností tak mocnou ji činilo dokonale šťastnou. „Ten panáček nyní jednou provždy pochopí, že nemá a nikdy nebude mít nade mnou žádnou moc.“ Byla tak šťastna, že v té chvíli skutečně necítila už ani trochu lásky.

Po tak ohavném, tak ponižujícím výstupu byla by se láska u bytosti méně vášnivé, než byl Julián, stala nemožnou. Neuchylujíc se ani na okamžik od toho, čím byla sama sobě povinna, pověděla mu slečna de la Mole věci tak nepříjemné, tak dobře vypočtené, že působily přesvědčivě, i když se o nich chladně uvažovalo.

Závěr, který si Julián učinil v první chvíli toho podivného výstupu, byl, že Matyldina pýcha je bez mezí. Byl pevně přesvědčen, že je mezi nimi navždy všemu konec, a přece byl před ní druhého dne při obědě plný rozpaků a nesmělý. Tuto chybu mu dosud nebylo možno vytýkat. I v malých i ve velkých věcech věděl vždy docela přesně, co chce a co má dělat, a také to vždy vykonal.

Toho dne po obědě ho požádala paní de la Mole o buřičskou a dosti vzácnou brožuru, kterou jí farář při své ranní návštěvě tajně přinesl. Když ji Julián bral ze stolku, převrhl starou, nemožně ohavnou vázu z modrého porcelánu.

Paní de la Mole vyskočila se zoufalým výkřikem se židle a šla si prohlédnout zblízka trosky své milované vázy. „Byl to starý japonský porcelán,“ řekla, „pochází od mé pratety, abatyše chelleské; byl to dar Holanďanů vladaři, vévodovi Orleánskému, který ji dal své dceři…“

Matylda přistoupila k matce; měla velkou radost, že se ta modrá váza, která byla podle jejího mínění hrozně škaredá, rozbila. Julián mlčel a nedával najevo velké vzrušení. Když spatřil Matyldu těsně u sebe, řekl jí tiše:

„Ta váza je navždy zničena právě tak jako cit, který vládl kdysi v mém srdci; prosím vás, abyste přijala omluvu za všechny pošetilosti, k nimž mě svedl,“ a odešel.

Když odcházel, řekla paní de la Mole: „Člověk by si opravdu mohl myslet, že pan Sorel je pyšný a spokojený s tím, co právě udělal.“

Její slova se dotkla přímo Matyldina srdce. „Ano,“ řekla si, „matka uhodla správně, má opravdu ten pocit.“ Teprve teď přestala mít radost z výstupu, který mu předešlého dne udělala. „Dobře tedy, je po všem,“ pravila se zdánlivým klidem; „mám z toho ponaučení; můj omyl byl strašný, ponižující! Nezapomenu na to, co budu živa.“

„Proč jsem jí neřekl pravdu?“ myslil si Julián, „proč mě láska k té ztřeštěné dívce stále ještě mučí?“

Jeho láska vskutku, místo aby vyhasla, jak doufal, dělala rychlé pokroky. „Je ztřeštěná, to je pravda,“ řekl si, „ale je proto méně hodna zbožňování? Může být někdo hezčí, než je ona? Nejsou všechny přednosti, které může poskytnout nejvybranější kultura, u slečny de la Mole nejdokonaleji sloučeny?“ Vzpomínky na minulé štěstí se zmocnily Juliána a zničily rychle dílo rozumu.

Rozum marně bojuje proti takovým vzpomínkám; jeho přísné zásahy jen zvyšují jejich kouzlo.

Čtyřiadvacet hodin po rozbití staré japonské vázy byl Julián rozhodně jedním z nejnešťastnějších lidí.
