---
title: 34\. Moudrý muž
contentType: prose
---

<section>

_Prefekt si při projížďce na koni řekl: Proč bych nemohl být ministrem, předsedou státní rady, vévodou? Válku bych vedl takhle… Tak bych mohl pozavírat všechny novotáře…_

— Globe

Žádný rozumný důvod nedokáže zničit, co deset let příjemného snění vybudovalo. Markýz uznával, že není rozumné hněvat se, ale nemohl se odhodlat k tomu, aby odpustil. „Kdyby tak Julián při nějaké nehodě zemřel,“ říkal si někdy… Jeho sklíčená mysl nalézala trochu útěchy v tom, že si vymýšlela nejnesmyslnější přeludy, které paralyzovaly vliv rozumných úvah abbé Pirarda. Tak uplynul měsíc a vyjednávání ještě nepokročilo.

V této rodinné záležitosti právě tak jako někdy v záležitostech politických míval markýz skvělé nápady, jež ho po tři dny uváděly v nadšení. Pak se mu však opět jeho plán omrzel, poněvadž se zakládal na rozumných důvodech; a důvody nacházely v jeho očích milost jenom potud, pokud podpíraly jeho oblíbený plán. Tři dny pracoval se zápalem a nadšením básníka, aby přivedl věci k určitému bodu. Ale příští den už na to nemyslil.

Zprvu Julián nechápal markýzovu liknavost, ale po několika týdnech počal tušit, že se markýz ještě nerozhodl.

Paní de la Mole a ostatní obyvatelé domu se domnívali, že Julián cestuje po venkově, aby dohlédl na správu statků; ve skutečnosti se však skrýval na faře abbé Pirarda a s Matyldou se vídal skoro denně. Matylda trávila každé ráno hodinu u otce, ale někdy celé týdny vůbec nepromluvili o věci, na niž oba stále myslili.“

„Nechci vědět, kde je ten člověk,“ řekl jí jednoho dne markýz. „Pošlete mu tento dopis.“ Matylda četla:

</section>

<section>

_Mé statky v Languedoku vynášejí 20.600 franků. Dávám z nich 10.600 franků své dceři a 10.000 franků Juliánu Sorelovi. Samozřejmě dávám jim i ty statky. Řekněte notáři, aby vyhotovil dvě darovací listiny, každou zvlášť, a aby mi je zítra přinesl. Pak přestanou mezi námi všechny další styky. Ach, pane Soreli, toho bych se nebyl nadál!_

_Markýz DE LA MOLE_

</section>

<section>

„Děkuji vám mnohokrát,“ řekla Matylda radostně. „Usadíme se v aiguillonském zámku, mezi Agenem a Marmandem. Je prý tam krásně jako v Itálii.“

Julián byl tímto darem velmi překvapen. Nebyl už tím přísným a chladným člověkem, jak jsme ho poznali. Osud jeho syna zabíral již nyní všechny jeho myšlenky. To neočekávané jmění, dosti značné pro tak chudého člověka, probudilo jeho ctižádost. Najednou viděl, že má dohromady se svou ženou 36.000 franků ročního důchodu. U Matyldy všechny ostatní city zanikaly ve zbožňování manžela, jak hrdě nazývala Juliána. Její jedinou ctižádostí bylo, aby byl veřejně prohlášen jejich sňatek. Stále si dokazovala, že jednala velmi moudře, když svůj osud připoutala k osudu tak vynikajícího člověka. Osobních předností si cení nade vše.

Skoro ustavičná Juliánova nepřítomnost, množství různých starostí a to, že zpravidla neměli mnoho času k hovoru o lásce, to všechno dovršilo dobrý účinek moudré politiky, na niž Julián kdysi připadl.

Matylda konečně pozbyla trpělivosti, že se tak málo vidí s mužem, kterého už opravdu milovala.

Jednou v mrzuté náladě napsala otci a začala svůj dopis jako Othello…

_Že jsem dala Juliánovi přednost před výhodami, jež společnost nabízí dceři pana markýze de la Mole, to má volba dokazuje dostatečně. Radosti, jaké poskytuje vysoké společenské postavení, a malicherná ješitnost pro mne nic neznamenají. Bude tomu brzy šest neděl, co žiji odloučena od svého manžela. Tím jsem dost prokázala svou úctu k Vám. Před příštím čtvrtkem odejdu z otcovského domu. Vaší štědrostí jsme získali jmění. Nikdo nezná mé tajemství kromě ctihodného abbé Pirarda. Půjdu k němu; oddá nás a za hodinu po obřadu budeme na cestě do Languedoku a ukážeme se v Paříži, jen když to nařídíte. Ale bolí mě, že z toho vzejdou zlomyslné vtipy, namířené proti mně a proti Vám. Nepřinutí nakonec vtipy hloupých lidí našeho milého Norberta, aby vyvolal spor s Juliánem? V tom případě bych neměla nad Juliánem žádnou moc; znám ho. Probudil by se v něm odbojný plebejec. Zapřísahám Vás na kolenou, otče, abyste se příští čtvrtek zúčastnil mé svatby v kostele abbé Pirarda! Tím zmírníte zlomyslnost klepů a zabezpečíte život svého jediného syna a život mého manžela atd. atd._

Tento list přivedl markýze do těžké situace. Musel se konečně rozhodnout_._ Všechny jeho drobné zvyky, všichni jeho obvyklí přátelé pozbyli svého vlivu.

V té zvláštní situaci nabyly u něho opět vrchu ty základní rysy jeho povahy, které měly původ v událostech jeho mládí. Strasti emigrace učinily z něho člověka obdařeného obrazností. Po dvou letech života v nesmírném bohatství a ve vší dvorské slávě a přízni uvrhl ho rok 1790 do hrozných strastí emigrace. Tvrdá škola změnila duši dvaadvacetiletého mladíka. Jeho nynější bohatství bylo mu pouze prostředím, v němž žil, ale nebyl jím ovládán. Ale táž obraznost, která uchránila jeho duši před zhoubným vlivem zlata, byla příčinou jeho pošetilého přání vidět svou dceru ozdobenou vznešeným titulem.

Za uplynulých šest neděl chtěl markýz ve chvilkovém rozmaru učinit z Juliána bohatého muže. Chudoba se mu zdála potupou, zneuctěním pro něho, markýze de la Mole, a nemožnou u manžela jeho dcery; proto plýtval penězi. Druhého dne se jeho obraznost dala jiným směrem. Domníval se, že Julián porozumí němé mluvě jeho štědrosti, že změní jméno, uchýlí se do Ameriky a napíše Matyldě, že je pro ni mrtev… Pan de la Mole si představoval, že Julián ten dopis již napsal, a uvažoval, jaký bude mít účinek na povahu jeho dcery…

Toho dne, kdy byl ze svých dětinských snů vytržen skutečným Matyldiným dopisem, snil o tom, že připraví Juliánovi skvělou budoucnost, ačkoliv předtím dlouho pomýšlel na to, že ho zabije anebo ho dá odstranit. Propůjčil mu v duchu jméno podle jednoho ze svých statků; a proč by mu nemohl přenechat svůj titul paira? Jeho tchán, pan vévoda Chaulnes, mluvil s ním už několikrát od té doby, co jeho jediný syn padl ve Španělsku, o tom, že by svůj titul postoupil Norbertovi…

„Nelze upřít Juliánovi neobyčejnou obratnost v jednání, smělost, ba i skvělého ducha_…“_ řekl si markýz. „Ale na dně jeho povahy je něco strašného. Tím dojmem působí na všechny, něco v tom tedy opravdu je.“ (Čím nesnadněji bylo lze to něco postihnout, tím více se toho představivá duše starého markýze hrozila.)

„Matylda mi to kdysi velice dobře napsala (v jednom nedokončeném dopise): ‚Julián se nepřidružil k žádnému salónu, k žádné straně.‘ Nijak se také proti mně nezajistil, opustím-li ho, nikdo se ho nezastane… Ale je to z neznalosti nynějšího stavu společnosti?… Několikrát jsem mu řekl: ,O nic se nelze bezpečně a úspěšně ucházet bez pomoci salónů.‘

Ne, nemá nic z obratnosti a zchytralosti prokurátora, který nepropase ani jedinou minutu, ani jedinou příležitost. Není to povaha rázu Ludvíka XI. A přece má zásady, které jsou pravým opakem šlechetnosti… Nevyznám se v tom… Připomíná si snad ty zásady proto, aby brzdily jeho vášně?

Ostatně jedna věc je jasná: nestrpí pohrdání; podle toho se zařídím.

Nezná úctu k šlechtictví, to je pravda. Neváží si nás z vrozeného pudu… To je chyba. Ale vlastně obyčejný seminarista by měl toužit po dvou věcech: po požitcích a po penězích. On je docela jiný. Nemůže za nic na světě snést pohrdání.“

Dopis jeho dcery ho nutil k nějakému rozhodnutí. „Hlavní otázka vlastně je: Nezašel Julián ve své smělosti tak daleko, že se začal mé dceři dvořit jen proto, že ví, že ji nade vše miluji a že mám sto tisíc ročního důchodu?

Matylda tvrdí, že to není pravda… Ne, pane Juliáne, zde si nenechám nic namluvit.

Šlo tu opravdu o pravou, nepředvídanou lásku, nebo o obyčejnou touhu vyšinout se k dobrému postavení? Matylda mě prohlédla. Cítila hned, že toto podezření by ho mohlo u mne znemožnit. Odtud její přiznání: ona ho začala milovat první…

Mohla se dívka tak hrdé povahy zapomenout tak, aby mu zřejmě nadcházela?… Stisknout mu večer v zahradě ruku! Jak je to sprosté! Jako kdyby nebyla měla spoustu méně neslušných prostředků, aby mu dala najevo svou přízeň.

Kdo se omlouvá, obviňuje se_;_ nedůvěřuji Matyldě…“ Toho dne docházel markýz ve svých úvahách k určitějším závěrům než obyčejně. Ale zvyk zvítězil a rozhodl se, že musí získat čas a dceři napsat. Neboť v paláci de la Mole si z jednoho konce domu do druhého dopisovali. Pan de la Mole se neodvažoval s dcerou diskutovat a odporovat jí. Bál se, že by celou záležitost ukončil náhlou ústupností.

</section>

<section>

DOPIS

_Chraňte se dopustit nových ztřeštěností. Přikládám diplom husarského nadporučíka pro pana Juliána Sorela de la Vernaye. Vidíte, co všechno pro něho dělám. Neodporujte mi, nevyptávejte se mě. Ať odjede do čtyřiadvaceti hodin a přihlásí se ve Štrasburku u svého pluku. Přikládám poukázku splatnou u mého bankéře. Žádám, abyste mě poslechli._

Láska a radost Matyldina neměla mezí. Chtěla užít svého vítězství, a proto odpověděla okamžitě:

_Pan de la Vernaye by se Vám vrhl z vděčnosti k nohám, kdyby věděl vše, co jste pro něho udělal. Ale při vší své velkodušnosti zapomněl můj otec na mne. Čest Vaší dcery je ohrožena. Nějaká indiskrétnost ji může navždy pošpinit, a to by nenapravilo ani dvacet tisíc tolarů ročního důchodu. Diplom pošlu panu de la Vernaye pouze pod tou podmínkou, že mi dáte slovo, že bude příští měsíc veřejně slaven sňatek ve Villequieru. Brzy po té době, a prosím snažně, abyste ji nepřekročil, bude se Vaše dcera moci objevit ve společnosti pouze s jménem paní de la Vernaye. Jak Vám děkuji, drahý otče, že jste mě zachránil před jménem Sorelová atd. atd._

Odpověď zněla proti všemu očekávání takto:

_Poslechněte, nebo všechno odvolám. Mějte se na pozoru, nerozumné děvče. Neznám ještě Vašeho Juliána a Vy sama ho znáte ještě méně než já. Nechť odjede do Štrasburku a snaží se tam pořádně chovat. Za čtrnáct dní se dovíte mé rozhodnutí.“_

_Tato pevná odpověď Matyldu překvapila. „Neznám Juliána.“ Zamyslila se nad těmi slovy, ale brzy se oddala nejkouzelnějším iluzím; věřila, že jsou pravdivé. „Můj Julián se dosud nevžil do úzké, malicherné šablony salónů a otec nevěří v jeho převahu právě pro ty skutečnosti, které ji dokazují…_

_Nepodrobím-li se však jeho chvilkové náladě, může dojít k veřejné roztržce. Skandál by snížil mé postavení ve společnosti a mohlo by se stát, že bych se Juliánovi méně líbila. Roztržka s otcem… to by znamenalo deset roků chudoby. Jen velké bohatství mě může uchránit před posměšky za to, že jsem si zvolila manžela jen pro jeho vynikající vlastnosti. Budu-li žít daleko od otce, může na mne v jeho věku zapomenout… Norbert se ožení s roztomilou a prohnanou ženou: Ludvíka XIV. ještě v jeho stáří okouzlila vévodkyně Burgundská._

Rozhodla se, že poslechne, ale chránila se dát otcův dopis Juliánovi přečíst. Při své prudké povaze by se byl mohl dopustit nějaké hlouposti.

Když mu donesla večer zprávu, že je husarským nadporučíkem, měl z toho nesmírnou radost. Můžeme si ji lehce představit při jeho ctižádostivé povaze a vášnivé lásce, kterou nyní miloval svého syna. Změna jména ho velmi překvapila.

„Můj román je vlastně u konce,“ pomyslil si, „a všechna zásluha náleží jedině mně. Podařilo se mi vzbudit lásku v té pyšné bytosti,“ řekl si hledě na Matyldu. „Její otec nemůže žít bez ní a ona beze mne.“

</section>
