---
contentType: prose
---

## 9.  
Večer na venkově

Dido mistra Guérina, rozkošný náčrtek!

— STROMBECK

Když se následujícího dne opět shledal s paní de Rênal, díval se na ni zvláštním pohledem: pozoroval ji jako nepřítele, s nímž se bude muset bít. Ty pohledy se tak lišily od pohledů předešlého dne, že připravily paní de Rênal o rozvahu: byla k němu tak dobrá a zdálo se, že on se hněvá. Nemohla od něho odpoutat zrak.

Přítomnost paní Dervillové dovolovala Juliánovi méně mluvit a zabývat se více svým plánem. Celý den četl a čerpal nové síly z knihy, v níž nacházel tolik poučení, a to ho opět vzpružilo.

Zkrátil značně učební hodiny dětí, a když se pak opět setkal s paní de Rênal, vzpomněl si ihned, že musí nad ní zvítězit; umínil si, že mu musí rozhodně večer dovolit, aby mohl držet její ruku.

Když slunce zapadalo a blížil se rozhodný okamžik, počalo Juliánovi srdce divně bít. Nastala noc. S radostí, která mu svalila nesmírné břímě z prsou, pozoroval, že noc bude velmi tmavá. Horký vítr honil po nebi temné mraky a zdál se nasvědčovat tomu, že se blíží bouře. Obě přítelkyně se velmi dlouho procházely. Vše, co toho večera dělaly, připadalo Juliánovi zvláštní. Vychutnávaly kouzlo těch chvil, za nichž citlivé duše prožívají zvláště silně blaho lásky.

Konečně si sedli, paní de Rênal vedle Juliána a paní Dervillová vedle své přítelkyně. Julián byl úplně zabrán do myšlenek na to, oč se chtěl pokusit, a nemluvil. Hovor vázl.

„Budu se také tak chvět a budu také tak nešťasten při svém prvním souboji?“ tázal se Julián sám sebe, neboť byl stejně nedůvěřivý k sobě jako k jiným; byl si tedy vědom toho, co se děje v jeho duši.

Ve své smrtelné úzkosti by byl dal přednost každému jinému nebezpečí. Kolikrát si přál, aby nějaká záležitost přinutila paní de Rênal odejít ze zahrady domů! Julián se musel tak silně přemáhat, že jeho hlas zněl docela změněně; brzy se také paní de Rênal počal hlas chvět, ale Julián si toho nevšiml.

V jeho nitru sváděla povinnost tak mučivý boj s nesmělostí, že neměl smysl pro vnější svět. Na zámeckých hodinách právě odbilo tři čtvrti na deset a Julián se ještě ničeho neodvážil. Nemile dotčený svou zbabělostí si řekl: „V okamžiku, kdy hodiny odbijí deset hodin, vykonám, co jsem si celý den umiňoval, anebo odejdu do pokoje a zastřelím se.“

Po posledních okamžicích očekávání a úzkosti, za nichž Juliánovo rozechvění tak vzrostlo, že se stěží ovládal, odbilo na hodinách nad jeho hlavou deset. Zdálo se mu, jako by každý úder toho osudného zvonu zvučel v jeho prsou a měl v nich přímo fyzický ohlas.

Ještě když dozníval desátý úder, vztáhl ruku a uchopil ruku paní de Rênal. Ta ji hned stáhla zpět. Aniž přesně věděl, co činí, uchopil ji znovu. Třebaže byl sám velmi vzrušen, překvapil ho ledový chlad ruky, již uchopil; tiskl ji křečovitě. Následoval poslední pokus, aby ruku vyprostila, ale konečně mu zůstala.

Jeho duše jásala štěstím ne proto, že by miloval paní de Rênal, ale poněvadž skončila strašlivá muka. Aby paní Dervillová nic nepozorovala, pokládal za nutné mluvit. Jeho hlas zněl opět jasně a zvučně. Hlas paní de Rênal prozrazoval naopak tak mocné pohnutí, že její přítelkyně myslila, že jí není dobře, a vybídla ji, aby šla domů. Julián cítil nebezpečí: „Vrátí-li se paní de Rênal do salónu, upadnu opět do hrozného stavu, který mě mučil celý den. Držel jsem její ruku příliš krátkou dobu, než abych to mohl pokládat za opravdové vítězství.“

Když paní Dervillová opakovala návrh, aby se vrátili do salónu, stiskl Julián paní de Rênal silně ruku; ponechávala mu ji již bez odporu.

Ačkoliv již vstávala, usedla opět a zašeptala sotva slyšitelně: „Opravdu mi není docela dobře, ale bude lépe, zůstanu-li na čerstvém vzduchu.“

Tato slova zpečetila Juliánovo štěstí, jež v tom okamžiku bylo nezměrné: mluvil, zapomněl se přetvařovat a připadal oběma přítelkyním, které mu naslouchaly, jako nejroztomilejší člověk. Ve výmluvnosti, která se mu tak náhle vrátila, nebylo však ještě dosti odvahy. Měl smrtelnou úzkost, aby paní Dervillová, unavena zdvíhajícím se větrem, který věstil bouři, nechtěla se vrátit do salónu sama. Pak by zůstal s paní de Rênal sám. Jenom náhodou nalezl slepou odvahu, která stačí k činu; ale cítil, že je nad jeho síly, aby řekl paní de Rênal jediné slovo. Kdyby mu byla učinila sebemenší výčitku, byl by poražen a úspěch, jehož právě dosáhl, by byl zmařen.

Naštěstí nalezly jeho dojemné a přepjaté řeči toho večera milost u paní Dervillové, které se velmi často zdál prostoduchý jako dítě a málo zábavný. Zato paní de Rênal seděla ruku v ruce vedle Juliána a nemyslila na nic; trpně se poddala životu. Hodiny strávené pod velkou lipou, kterou podle pověsti zasadil Karel Smělý, byly pro ni dobou štěstí. S rozkoší naslouchala sténání větru v koruně mohutného stromu a zvuku kapek, které počaly řídce dopadat na nejnižší listy. Julián si nepovšiml něčeho, co by ho bylo velmi uspokojilo; paní de Rênal musela totiž ruku vyprostit, poněvadž vstala, aby pomohla sestřenici zdvihnout květináč, který vítr právě převrhl k jejich nohám, a jakmile se posadila, podala mu opět ruku skoro sama od sebe, jako by to bylo již mezi nimi samozřejmou věcí.

Půlnoc již dávno odbila; museli konečně ze zahrady odejít: rozešli se. Paní de Rênal, uchvácena sladkým štěstím lásky, si ve své nezkušenosti téměř nic nevyčítala. Štěstím nemohla usnout. Zato Julián usnul olověným spánkem, neboť byl k smrti unaven zápasem, který po celý den nesmělost s pýchou sváděly v jeho srdci.

Příští den ho vzbudili v pět hodin. Jak kruté by to bylo bývalo pro paní de Rênal, kdyby byla věděla, že si na ni skoro ani nevzpomněl. Vykonal svou povinnost, hrdinskou povinnost**_._** Šťastný tímto vědomím, zamkl se v pokoji a oddal se s novým požitkem čtení o velkých činech svého reka.

Když zazněl zvon k obědu, zapomněl již nad denními zprávami velké armády na všechny včerejší úspěchy. Cestou do salónu si lehkomyslně řekl: „Musím té ženě říci, že ji miluji.“

Místo očekávaných láskyplných pohledů uviděl před sebou přísnou tvář pana de Rênal, který už před dvěma hodinami přijel do Vergy a nijak se netajil nespokojeností nad tím, že se Julián celé dopoledne nestaral o děti. Nebylo nic tak protivného, jako ten domýšlivý člověk, byl-li ve špatné náladě a měl-li příležitost dát to najevo.

Každé ostré slovo jejího muže bodalo paní de Rênal do srdce. Ale Julián byl ještě plný nadšení, jeho mysl byla ještě tak zaměstnána velkými událostmi, které po několik hodin probíhaly před jeho očima, že zprvu mohl stěží přimět svou pozornost k tomu, aby poslouchal hrubé výtky pana de Rênal. Konečně mu odpověděl dosti prudce:

„Byl jsem churav.“

Tón té odpovědi by byl popudil člověka mnohem méně nedůtklivého, než byl verrièreský starosta. Měl sto chutí ho okamžitě vyhnat. Jenom jeho zásada, že není dobře jednat příliš kvapně, ho zdržela.

„Ten mladý hlupák,“ řekl si brzy, „zjednal si v mém domě určitou vážnost. Valenod si ho může vzít k sobě anebo se ožení s Elisou, a v obou případech se mi bude moci v hloubi duše vysmát.“

Přestože pan de Rênal uvažoval tak rozumně, projevil svou nespokojenost přívalem hrubých slov, jež ponenáhlu počaly Juliána dráždit. Paní de Rênal by se byla málem dala do pláče. Sotva bylo po obědě, požádala Juliána, aby s ní šel na procházku. Opírala se přátelsky o jeho rámě. Na vše, co mu paní de Rênal říkala, se Julián zmohl jen k polohlasné odpovědi:

„Takoví jsou boháči!“

Pan de Rênal šel docela vedle nich; jeho přítomnost zvyšovala Juliánův hněv. Najednou si Julián všiml, že se o něj paní de Rênal nápadně opírá; to v něm vzbudilo odpor, odstrčil ji prudce a vyprostil ruku.

Naštěstí pan de Rênal tuto novou drzost nezpozoroval, všimla si jí jenom paní Dervillová: její přítelkyni vstoupily slzy do očí. Vtom začal pan de Rênal kamením pronásledovat selské děvče, které šlo zakázanou cestičkou v jednom koutě sadu.

„Pane Juliáne, mírněte se, prosím; uvažte, že všichni míváme chvíle špatné nálady,“ pravila rychle paní Dervillová.

Julián na ni pohlédl chladně a v jeho pohledu se zračilo nejhlubší opovržení.

Paní Dervillová byla překvapena a byla by užasla ještě více, kdyby byla uhodla pravý smysl jeho pohledu; byla by v něm četla něco jako neurčitou naději na nejkrutější pomstu.

V takových chvílích ponížení se rodí Robespierrové.

„Váš Julián je velmi prudký, mám z něho strach,“ řekla paní Dervillová docela tiše přítelkyni.

„Má také proč se hněvat,“ odpověděla paní de Rênal. „Po těch krásných pokrocích, které děti u něho udělaly, může přece jedno dopoledne věnovat sobě; mužové jsou rozhodně velice bezohlední.“

Poprvé v životě pocítila paní de Rênal jakousi touhu pomstít se svému muži. Juliánova nenávist k boháčům hrozila vybuchnout. Naštěstí pan de Rênal zavolal zahradníka a začal s ním otýpkami trní zahrazovat zakázanou cestu přes sad. Julián neodpověděl ani slovem na laskavosti, jež mu po celou zbývající dobu procházky obě přítelkyně projevovaly. Sotva se pan de Rênal vzdálil, předstíraly únavu a zavěsily se do Juliána.

Mezi těmi dvěma ženami, jejichž tváře byly rozpaky a zmatkem zardělé, tvořila hrdá bledost, zachmuřenost a rozhodnost Juliánova podivný protiklad. Pohrdal těmi ženami a všemi něžnými city.

„Když nemám ani pět set franků důchodu,“ řekl si, „abych mohl dokončit studia! Ach, jak bych je poslal kčertu!“

Byl zabrán v trpké myšlenky a těch několik přívětivých slov obou přítelkyň, jež se mu uráčilo vzít na vědomí, se mu protivilo jako nesmyslné, hloupé, plané, zkrátka ženské povídání.

Paní de Rênal mluvila jen proto, aby řeč nevázla a aby udržovala hovor v proudu. Mezi jiným řekla, že její muž přijel z Verrières koupit kukuřičnou slámu od jednoho ze svých nájemců. (V tom kraji totiž plní slamníky kukuřičnou slámou.)

„Muž za námi nepřijde,“ dodala paní de Rênal. „Bude teď se zahradníkem a sluhou v celém domě vyměňovat slámu ve slamnících. Ráno dal naplnit všechny slamníky v prvním poschodí, nyní je ve druhém.“

Julián se začervenal; pohlédl na paní de Rênal a zrychlil krok, aby s ní byl o samotě. Paní Dervillová je nechala jít napřed.

„Zachraňte mě,“ pravil Julián paní de Rênal, „vy jediná to můžete udělat, neboť víte, že mě sluha na smrt nenávidí. Musím se vám, milostivá paní, přiznat, že mám ve slamníku ukrytou podobiznu.“

Při tomto doznání paní de Rênal zbledla.

„Vy jediná můžete, milostivá paní, v této chvíli vejít do mého pokoje; sáhněte, tak aby vás neviděl, do rohu mého slamníku, do rohu u okna, naleznete tam malé pouzdro z černé hladké lepenky.“

„A v něm je podobizna!“ zvolala paní de Rênal a sotva se ještě držela na nohou.

Julián si všiml její sklíčenosti a hned toho využil.

„Mám ještě jednu prosbu, milostivá paní, abyste se totiž na tu podobiznu nepodívala, je to mé tajemství.“

„Tajemství!“ opakovala paní de Rênal téměř neslyšně.

Byla sice vychována mezi lidmi, kteří byli pyšni na své jmění a měli smysl jenom pro to, co se týkalo peněz, ale láska již naučila tuto duši velkodušnosti. Přes hlubokou bolest si paní de Rênal vyžádala s nejprostší obětavostí od Juliána nutné pokyny, aby mohla úkol dobře splnit.

Při odchodu opakovala: „Tedy malé kulaté pouzdro z černé, docela hladké lepenky.“

„Ano, milostivá paní,“ odpověděl Julián s tvrdostí, kterou mužům dodává nebezpečí.

Bledá, jako by šla na smrt, odešla do druhého poschodí. Nejhroznější pro ni bylo, že se o ni pokoušela mdloba; ale nutnost pomoci Juliánovi jí vrátila síly.

„Musím to pouzdro dostat,“ říkala si zrychlujíc krok. Slyšela manžela mluvit se sluhou právě v Juliánově pokoji. Naštěstí odešli brzy do pokoje pro děti. Nadzvedla žíněnku a vsunula ruku do slamníku s takovým chvatem, že si odřela prsty. Ačkoliv byla jinak na takové drobné bolesti velmi choulostivá, tentokrát poranění ani necítila, neboť skoro současně nahmátla hladký papír pouzdra. Vytáhla je a rychle odešla.

Sotva se zbavila strachu, že ji manžel překvapí, zmocnil se jí pro to pouzdro takový žal, že skoro omdlévala.

„Julián je tedy zamilován a já zde držím v rukou podobiznu ženy, kterou miluje!“

V předsíni klesla paní de Rênal na židli a podlehla všem mukám žárlivosti. Její naprostá nezkušenost jí v té chvíli pomohla; údiv zmírnil bolest. Julián přiběhl, vytrhl jí pouzdro z rukou, nepoděkoval, neřekl ani slovo a odběhl do svého pokoje, tam rozdělal oheň a podobiznu okamžitě spálil. Byl bledý a vyčerpán; přeháněl dosah překonaného nebezpečí.

„Kdyby tak našli Napoleonovu podobiznu,“ pravil si a pokyvoval hlavou, „u člověka, který veřejně prohlašuje, že toho samozvance tak nenávidí! Kdyby ji byl našel pan de Rênal, takový roajalista, a ještě k tomu teď, kdy je proti mně tak popuzen! A ke všemu jsem byl tak neopatrný, že jsem na bílém rubu podobizny vlastnoručně napsal řádky, které jsou svědectvím mého nesmírného obdivu, a každý z těch horoucích projevů sympatie je datován! Poslední je od předvčerejška.

Má dobrá pověst by byla ztracena a zničena v jediném okamžiku!“ pokračoval Julián a díval se, jak pouzdro hoří. „A má dobrá pověst je všechno, co mám, žiji jenom z ní… a to ještě jaký život, můj Bože!“

Únavou a soucitem, který cítil sám se sebou, se stal přístupnějším citům. Když za hodinu potkal paní de Rênal, uchopil její ruku a políbil ji upřímněji než kdy dříve. Zarděla se štěstím, ale skoro v témž okamžiku Juliána v návalu žárlivosti odstrčila. Jeho pýcha, teprve nedávno uražená, jej v té chvíli svedla k hlouposti. Viděl v paní de Rênal jen bohatou ženu, pustil pohrdavě její ruku a odešel. Šel se v zamyšlení projít do zahrady, ale brzy se mu na rtech objevil trpký úsměv.

„Procházím se tu klidně, jako bych byl pánem svého času!

Nestarám se o děti! Vydávám se v nebezpečí, že mě pan de Rênal opět pokoří, a byl by v právu.“ Pospíšil do dětského pokoje.

Přítulnost nejmladšího chlapce, kterého měl velmi rád, zmírnila poněkud jeho bolest.

„Ten mnou ještě nepohrdá,“ pomyslil si Julián. Ale brzy si zmírnění své bolesti počal vyčítat jako novou slabost. „Ty děti se ke mně lísají, jako by se lísaly k mladému honicímu psu, kterého jim předešlého dne koupili.“
