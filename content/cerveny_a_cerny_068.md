---
contentType: prose
---

## 32.  
Tygr

Běda! Proč to, a ne něco jiného?

— BEAUMARCHAIS

Kterýsi anglický cestovatel vypravuje, že žil v důvěrném soužití s tygrem. Vychoval ho a mazlil se s ním, ale měl vždy na stole nabitou pistoli.

Julián se oddával plně svému štěstí jen ve chvílích, kdy je Matylda nemohla číst v jeho očích. Plnil svědomitě svou povinnost říci jí občas nějaké tvrdé slovo.

Když Matyldina něžnost, kterou Julián s úžasem pozoroval, a její nesmírná oddanost dospěly tak daleko, že by ho byly mohly připravit o sebevládu, byl vždy tak statečný, že od ní rychle odešel.

Matylda poprvé milovala.

Život, který jí dosud líně plynul, nyní letěl.

Poněvadž musela svou pýchu nějak vybít, chtěla se odvážně vystavovat všem nebezpečím, do nichž ji její láska mohla přivést. Jen Julián zachovával opatrnost. A Matylda se mu nepodvolovala jen tehdy, šlo-li o nějaké nebezpečí. Ač byla ve styku s ním povolná a skoro pokorná, byla tím povýšenější ke všem, s nimiž se v domě stýkala, k rodičům právě tak jako ke sloužícím.

Večer v salónu uprostřed šedesáti hostů volala Juliána k sobě a dlouho s ním o samotě mluvívala.

Když si Tanbeau jednoho dne k nim sedl, požádala ho, aby jí došel do knihovny pro svazek Smolletta, v němž je vylíčena revoluce z roku 1688. Když váhal, dodala s výrazem urážlivé povýšenosti, který byl pro Juliánovu duši balzámem: „Nemusíte pospíchat.“

„Všimla jste si pohledu toho darebáka?“ zeptal se jí.

„Jeho strýc chodí k nám už asi deset nebo dvanáct let, jinak bych ho dala okamžitě vyhodit.“

Její chování k pánům de Croisenois, de Luz atd. bylo navenek sice dokonale zdvořilé, ale v podstatě vyzývavé. Matylda si velmi vyčítala, že se kdysi Juliánovi ze všeho vyzpovídala, a to tím více, že se mu neodvažovala nyní přiznat, že přepínala skoro bezvýznamné důkazy přízně, jichž těm pánům dopřála.

Přes všechna předsevzetí nedovedla nikdy přemoci svou ženskou hrdost a říci Juliánovi: „Jen proto, že jsem mluvila s vámi, činilo mi potěšení, mohla-li jsem líčit slabost, jíž jsem se dopustila tím, že jsem neodtáhla ruku, když pan de Croisenois položil ruku na mramorový stůl a lehce zavadil o mou.“

Když dnes některý z těch pánů s ní počal mluvit, obrátila se už po několika okamžicích na Juliána s nějakou otázkou, jenom aby neodešel.

Cítila se matkou a oznámila to s radostí Juliánovi.

„Budete nyní ještě o mně pochybovat? Není to záruka? Jsem navždy vaší ženou.“

Tato zpráva Juliána ohromila. Byl by málem zapomněl na zásadu svého chování. „Jak bych mohl být úmyslně chladný a urážlivý k té ubohé dívce, která se pro mne ničí?“ A když vypadala churavě, pak ani tehdy, když v něm rozum pozvedal svůj strašný hlas, nenalézal už dosti odvahy, aby jí řekl nějaké kruté slovo, které bylo podle jeho zkušenosti tak nevyhnutelné, chtěl-li si uchovat její lásku.

„Chci napsat otci,“ řekla mu jednoho dne Matylda. „Je mi více než otcem, je mi přítelem. Bylo by proto nedůstojné vás i mne, kdybych ho chtěla jen na chvíli klamat.“

„Pane Bože, co chcete udělat?“ zvolal Julián poděšeně.

„Svou povinnost,“ odpověděla s očima zářícíma radostí. Byla velkodušnější než její milenec.

„Markýz mě s hanbou vyžene!“

„To je jeho právo, musíme je respektovat. Zavěsím se do vás a odejdeme odtud za bílého dne hlavními vraty.“

Juliána to překvapilo a prosil ji, aby se svým přiznáním počkala ještě týden.

„Nemohu,“ odpověděla, „čest to vyžaduje. Poznala jsem, co je mou povinností, musím ji tedy ihned splnit.“

„Nuže, nařizuji vám, abyste se svým přiznáním počkala,“ řekl nakonec Julián. „Vaše čest je v bezpečí, jsem vaším manželem. Tento krok úplně změní naše postavení. Mám také svá práva. Dnes je úterý; ode dneška za týden je přijímací den vévody Retze. Až se večer pan de la Mole vrátí domů, odevzdá mu vrátný osudný dopis… Myslí jistě jen na to, jak by vás udělal vévodkyní. Uvažte, jak bude nešťasten!“

„Chcete tím říci: uvažte, jak se pomstí?“

„Mohu svého dobrodince litovat, mohu být velmi nešťasten nad tím, že mu působím žal; ale nebojím se a nebudu se nikdy nikoho bát.“

Matylda svolila. Poprvé od té doby, co zpravila Juliána o svém stavu, mluvil s ní pánovitě. Julián ji nikdy tak nemiloval jako nyní. Byl šťasten, že Matyldin stav poskytoval nejněžnější části jeho duše záminku, aby se zprostil povinnosti týrat ji krutými slovy. Pomyšlení na to, že bude nutno se přiznat panu de la Mole, ho velmi znepokojovalo. Bude od Matyldy odloučen? A i kdyby ho viděla odcházet z domu se sebevětší bolestí, bude za měsíc po jeho odchodu ještě na něho myslit?

Skoro stejně se hrozil spravedlivých výčitek, jež mohl od markýze očekávat.

Večer se svěřil Matyldě s touto starostí a pak zmámen láskou prozradil jí i svou první starost.

Zbledla.

„Bylo by to,“ řekla mu, „opravdu pro vás velkým neštěstím, kdybyste byl na půl roku ode mne odloučen?“

„Nevýslovným, jediným neštěstím na světě, jehož představa budí ve mně hrůzu.“

Matylda byla velmi šťastna. Julián hrál svou úlohu tak dobře, že se mu podařilo namluvit jí, že ona ho miluje více než on ji.

Osudný úterek nastal. Když se markýz o půlnoci vrátil domů, našel dopis, na němž bylo napsáno, že jej má otevřít sám a beze svědků.

Milý otče,

všechny společenské svazky mezi námi jsou přetrhány, zůstávají jen svazky přírody. Po mém manželovi jste a budete mi vždy nejdražší bytostí. Oči se mi plní slzami, vím, jaký zármutek Vám působím. Ale aby se má hanba neprozradila a abych Vám poskytla dosti času všechno uvážit a podle toho jednat, nemohla jsem déle odkládat přiznání, jímž jsem Vám povinna. Poskytne-li mi Vaše dobrota, již, jak vím, jste mi vždy prokazoval v nejvyšší míře, malý roční důchod, usadím se se svým manželem, kde si budete přát, například ve Švýcarsku. Jeho jméno je tak málo známé, že v paní Sorelové, snaše verrièreského tesaře, nikdo nepozná Vaši dceru. To tedy je to jméno, ale píši je s velkým přemáháním. Obávám se, že vzplanete k Juliánovi hněvem, který je zdánlivě spravedlivý. Nebudu vévodkyní, otče; ale to jsem věděla, když jsem ho začala milovat; neboť já jsem ho první milovala, já jsem ho svedla. Mám po Vás příliš hrdou duši, abych mohla věnovat pozornost lidem, kteří jsou anebo se mi zdají všední. Marně jsem se podle Vašeho přání snažila myslit na pana de Croisenois. Proč jste mě sám upozornil na Juliánovy přednosti? Po mém návratu z Hyères  jste mi řekl: „Ten mladý Sorel je jediný člověk, který mě zajímá.“ Ten ubohý hoch je, možno-li, právě tak zoufalý jako já z toho, že Vám tento dopis způsobí tak velkou bolest. Nemohu zabránit tomu, abyste jako otec nebyl na mne rozhořčen; ale milujte mě aspoň jako přítel.

Julián se ke mně vždy choval s úctou. Mluvil-li se mnou, činil tak někdy jedině z hluboké vděčnosti k Vám: neboť pro přirozenou hrdost povahy zachovává vždy náležitý odstup ke všem, kdo stojí nad ním. Má jemný a vrozený cit pro společenské rozdíly. Plna studu se přiznávám Vám, svému nejlepšímu příteli, k něčemu, k čemu bych se nikdy nepřiznala jinému – já jsem to byla, která jsem mu jednou v zahradě stiskla ruku.

Proč byste se na něho měl ještě zítra hněvat? Můj poklesek se nedá napravit. Přejete-li si, dá Vám mým prostřednictvím ujištění o své hluboké úctě a o své nevýslovné lítosti, že Vám připravil zármutek. Neuvidíte ho už; ale já půjdu za ním, kam bude chtít. Je to jeho právo a má povinnost. Je otcem mého dítěte. Budete-li tak dobrý a poskytnete-li nám ročně šest tisíc franků na živobytí, přijmu je vděčně. V záporném případě hodlá se Julián usadit v Besançonu jako učitel latiny a literatury. Ať počne na sebenižším stupni, jsem jista, že brzy vynikne. S ním se nebojím žít v nízkém postavení. Dojde-li k revoluci, bude mít jistě jednu z nejdůležitějších úloh. Mohl byste říci totéž o některém z těch, kdo se ucházejí o mou ruku? Jsou bohatí! Tato okolnost není pro mne žádným důvodem k obdivu. Můj Julián by dosáhl vysokého postavení i za nynější vlády, kdyby měl milión a přízeň mého otce…“

Matylda věděla, že její otec je člověk velmi impulzívní, a proto napsala osm stránek.

„Co mám dělat?“ tázal se Julián sám sebe, zatímco pan de la Mole četl dopis. „Za prvé, co je mou povinností? Za druhé, co je v mém zájmu? Jsem markýzovi nesmírně zavázán; bez něho byl bych docela obyčejným žebrákem, a to ještě ne dosti velkým žebrákem, abych byl uchráněn nenávisti a pronásledování. Udělal ze mne člověka vyšší společnosti. Darebáctví, k nimž budu ještě donucen, za prvé nebudou již tak častá a za druhé budou méně podlá. To je více, než kdyby mi dal milión. Jemu děkuji za svůj řád a za pověst diplomata, jež mě povznesly.

Kdyby měl v ruce pero, aby mi předepsal, jak se mám zachovat, co by napsal…?“

Julián byl náhle vyrušen starým komorníkem pana de la Mole.

„Pan markýz žádá, abyste okamžitě k němu přišel, ať jste nebo nejste oblečen.“ Komorník dodal šeptem: „Je hrozně rozčilený, mějte se na pozoru.“
