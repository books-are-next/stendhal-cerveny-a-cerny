---
title: 29\. První povýšení
contentType: prose
---

_Poznal své století, poznal svůj departement, a proto je bohatý._

— LE PRÉCURSEUR

Julián byl ještě pohroužen ve vzpomínky na událost v katedrále, když ho jednou ráno dal přísný abbé Pirard k sobě zavolat.

„Tady mi píše pan abbé Chas-Bernard a doporučuje mi vás. Jsem s vaším chováním celkem spokojen. Ale jste neobyčejně neopatrný a nerozumný, třebaže se to nezdá; vaše srdce je však dosud dobré, dokonce šlechetné; jste nadaný. Prostě ve vás doutná jiskra, která nesmí pohasnout.

Po patnácti letech práce chystám se opustit tento dům; kladou mi za vinu, že jsem ponechal seminaristům příliš mnoho volnosti a že jsem ani nepodporoval, ani nepronásledoval tu tajnou společnost, o níž jste se mnou mluvil ve zpovědnici. Než odejdu, chci pro vás něco udělat: nebýt udání zakládajícího se na adrese Amandy Binetové, kterou u vás našli, byl bych to učinil již před dvěma měsíci, neboť si toho zasluhujete. Ustanovuji vás tímto repetitorem Nového a Starého zákona.“

V návalu vděčnosti Julián připadl na myšlenku vrhnout se na kolena a poděkovat Bohu; ale poddal se upřímnějšímu hnutí. Přistoupil k abbé Pirardovi, uchopil ho za ruku a políbil ji.

„Co to znamená?“ zvolal ředitel hněvivě; ale Juliánovy oči prozrazovaly mnohem více než to, co právě učinil.

Abbé Pirard pohlédl na něho s úžasem jako člověk, jenž už dávno odvykl setkávat se s upřímnými citovými projevy. Tento zájem ředitele prozradil; hlas mu selhal.

„Ovšem, synu, jsem ti nakloněn. Nebesa vědí, že je to proti mé vůli. Měl bych být spravedlivý a nechovat k nikomu ani lásku, ani nenávist. Tvá životní dráha bude těžká. Vidím v tobě něco, co uráží obyčejné lidi. Závist a pomluva tě budou pronásledovat. Ať tě postaví Prozřetelnost kamkoliv, tvoji druhové budou na tebe pohlížet vždy s nenávistí; a budou-li se tvářit, jako by tě milovali, bude to jen proto, aby tě tím jistěji mohli zradit. Proti tomu je jen jediný prostředek: hledej útočiště jedině u Boha, který tě z trestu za tvou pýchu učinil předmětem nenávisti jiných; musíš se vzorně chovat; to je tvá jediná záchrana. Budeš-li se neochvějně držet pravdy, budou tvoji nepřátelé dříve nebo později přemoženi.“

Julián už tak dlouho neslyšel přátelské slovo, že mu musíme prominout jeho slabost: propukl v pláč. Abbé Pirard ho objal; byla to pro oba velmi šťastná chvíle.

Julián měl nesmírnou radost. Bylo to jeho první povýšení; přinášelo nesmírné výhody. Abychom je pochopili, museli bychom být odsouzeni žít celé měsíce v bezprostředním styku se spolužáky, kteří byli přinejmenším nepohodlní a většinou nesnesitelní. Už pouhý jejich křik by stačil rozladit citlivou povahu. Ti dobře živení a dobře ošacení venkovani měli teprve tehdy plný požitek ze svého hlučného veselí, když mohli křičet z plných plic.

Nyní obědval Julián sám anebo skoro sám, o hodinu později než ostatní seminaristé. Měl klíč od zahrady a mohl se tam procházet, když tam nikdo nebyl.

K velkému úžasu Julián zpozoroval, že ho spolužáci nyní méně nenávidí; očekával naopak, že se jejich nenávist zdvojnásobí. Tajné přání, aby na něj nikdo nemluvil, které bylo příliš zřejmé a zjednalo mu tolik nepřátel, nebylo nyní už známkou směšné povýšenosti. V očích hrubců, kteří ho obklopovali, bylo to opravdovým výrazem jeho důstojnosti. Nenávist zřejmě mizela, zvláště mezi jeho nejmladšími druhy, kteří se stali jeho žáky a s nimiž zacházel velmi zdvořile. Ponenáhlu si získal dokonce i přívržence; stalo se známkou špatného chování přezdívat mu Martin Luther.

Ale nač jmenovat jeho přátele nebo jeho nepřátele? Je to vše ohavné, a tím ohavnější, čím je obraz pravdivější. Ale jsou to přece jediní učitelé mravnosti, jež lid má, a co by se z něho stalo bez nich? Což budou moci někdy noviny nahradit kněze?

Od té doby, co Julián zastával novou hodnost, ředitel semináře s ním úmyslně nemluvil nikdy bez svědků. Byla v tom opatrnost jak vůči učiteli, tak vůči žáku, ale především to byla zkouška**_._** Neměnná zásada přísného jansenisty Pirarda byla: je-li někdo podle vás nadaný, nutno klást překážky do cesty všem jeho tužbám, všem jeho snahám. Stojí-li skutečně za něco, překážky překoná anebo obejde.

Byla doba honů. Fouqué připadl na myšlenku poslat do semináře jelena a kance jako dar od Juliánových rodičů. Zastřelená zvěř byla uložena na chodbě mezi kuchyní a refektářem, takže ji všichni seminaristé cestou k obědu viděli. Zvěř se stala předmětem všeobecné zvědavosti. Kanec, třebaže byl mrtvý, naháněl nejmladším strach; dotýkali se jeho tesáků. Celý týden se o ničem jiném nemluvilo.

Ten dar zařadil Juliánovu rodinu do společenské třídy, k níž nutno chovat úctu, a zasadil závisti smrtelnou ránu. Jeho povýšenost byla posvěcena majetkem. Chazel a nejvýznačnější seminaristé si jej nadcházeli a div mu nevyčítali, že je neupozornil na jmění rodičů a vystavil je tak nebezpečí, že by nevzdali patřičnou úctu penězům.

V té době byl v Besançonu odvod, z něhož byl Julián jakožto seminarista vyňat. To ho velmi zarmoutilo. „Chvíle, jíž by byla pro mne počala řada hrdinských činů, kdybych byl žil před dvaceti lety, je navždy pryč!“

Procházel se sám seminární zahradou a zaslechl hovor zedníků, kteří stavěli ohradu:

„No, musíme jít, jsou nové odvody.“

„Na mou věru, za časů toho druhého to mohl zedník dotáhnout na důstojníka, ba i na generála, to se stávalo.“

„Jdi se teď podívat! Jenom žebráci jdou na vojnu. Kdo něco má, zůstane doma.“

„Kdo se žebrákem narodil, žebrákem zůstane, tak je to.“

„Ale je skutečně pravda, co se povídá, že on umřel?“ řekl třetí zedník.

„To říkají jenom boháči, to víš, naháněl jim strach.“

„To je rozdíl, za jeho časů, to byl život! A představ si, že vlastní maršálové ho zradili! To museli být padouši!“

Ta rozmluva Juliána trochu potěšila. Odcházeje povzdychl si:

_To je jediný král, jejž národ vzpomíná!_

Nadešla doba zkoušek. Julián odpovídal skvěle. Viděl, že i Chazel se snaží ukázat, co ví.

Prvního dne museli examinátoři, jmenováni pověstným generálním vikářem Frilairem, k své zlosti uvést v seznamu vždy na prvním nebo nejvýše na druhém místě Juliána Sorela, na kterého byli upozorněni jako na chráněnce abbé Pirarda. V semináři se už sázeli, že Julián dostane v konečném seznamu první místo; bylo by mu to vyneslo čest obědvat u Jeho Milosti pana biskupa. Ale ke konci zkoušky, když přišla řeč na církevní otce, obratný examinátor se ptal Juliána na svatého Jeronýma a jeho zálibu v Ciceronovi a potom začal mluvil o Horatiovi, Vergiliovi a ostatních světských autorech. Bez vědomí svých spolužáků se Julián naučil nazpaměť mnoha místům z těchto spisovatelů. Nechal se strhnout svými úspěchy, zapomněl, kde stojí, a na opětovnou žádost examinátorovu nadšeně odříkal a vyložil několik Horatiových ód. Examinátor ho dvacet minut ponechával v této léčce, pak náhle změnil tvář a ostře pokáral Juliána, že mařil čas tak světskými studiemi a naplnil si hlavu zbytečnými anebo hříšnými myšlenkami.

„Jsem hlupák, máte pravdu,“ řekl Julián pokorně, když poznal, v jak chytře nastrojené léčce uvízl.

Examinátorova lest byla odsuzována i mezi seminaristy. To nevadilo lstivému abbé Frilairovi, jenž organizoval důvtipně síť besançonské kongregace a před jehož zprávami do Paříže se třásli soudcové, prefekt, ba i vysocí důstojníci posádky, aby vedle jména Juliánova nenapsal svou mocnou rukou číslo 198. Měl radost z toho, že mohl takto pokořit svého nepřítele, jansenistu Pirarda.

Již po deset let se všemožně snažil odnít mu ředitelství semináře. Pirard sám se v chování řídil pravidly, jež předepsal Juliánovi; byl upřímný, zbožný, bez pletich, oddán svým povinnostem. Ale nebesa mu ve svém hněvu dala popudlivou povahu, takže živě pociťoval každou křivdu a nenávist. Jeho vznětlivé duše se dotkla každá úmyslná urážka. Byl by se již stokrát dobrovolně vzdal úřadu, ale pokládal se za užitečného na místě, kam ho Prozřetelnost postavila. „Bráním v postupu jezuitství a modlářství,“ říkal si.

V době zkoušek snad celé dva měsíce s Juliánem nepromluvil. Když však dostal úřední oznámení o výsledku zkoušek a četl vedle jména žáka, kterého pokládal za ozdobu semináře, číslo 198, byl z toho týden nemocen. Jedinou útěchou pro tu přísnou povahu bylo, že soustředil na Juliána všechnu svou pozornost. K své radosti nenacházel v něm ani hněv, ani mstivé plány, ani sklíčenost.

Za několik týdnů poté dostal Julián dopis. Zachvěl se, když uviděl, že je z Paříže. „Konečně si paní de Rênal vzpomíná na své sliby,“ pomyslil si. Nějaký pan Pavel Sorel, který o sobě tvrdil, že je jeho příbuzný, mu posílal šek na pět set franků. Dodával, že mu bude každoročně posílat tuto částku, bude-li Julián nadále s prospěchem studovat latinské klasiky.

„To je ona! To je její dobrota!“ řekl si Julián dojat. „Chce mě potěšit, ale proč mi nenapíše ani jediné přátelské slůvko?“

Mýlil se v pisateli dopisu; paní de Rênal pod vlivem své přítelkyně, paní Dervillové, žila jedině svému pokání. Musela sice proti své vůli často myslit na zvláštního člověka, který rozvrátil úplně její život, ale rozhodně by nebyla Juliánovi psala.

Kdybychom mluvili seminární řečí, mohli bychom v té zásilce pěti set franků vidět zázrak a říci, že nebesa použila samého pana de Frilair k tomu, aby Juliánovi poskytla ten dar.

Před dvanácti lety přišel abbé de Frilair do Besançonu s nuzným tlumokem, v němž prý bylo celé jeho jmění. Nyní byl jedním z nejbohatších statkářů v kraji. Mezi jinými zdařilými podniky byla také koupě polovice statku, jehož druhá část připadala dědictvím panu de la Mole. Z toho vznikl mezi oběma velký spor.

Přes skvělé postavení, které zaujímal v Paříži, a přes hodnosti, které měl u dvora, cítil pan markýz de la Mole, že je nebezpečné přít se v Besançonu s generálním vikářem, o němž se říkalo, že dosazuje a sesazuje prefekty. Místo aby si pod jakoukoliv přípustnou záminkou vyžádal ze státní pokladny náhradu padesáti tisíc franků a upustil od malicherného procesu s panem de Frilair, postavil si markýz hlavu. Domníval se, že je v právu: pěkný důvod!

Nuže, dovolíme se tázat: Který soudce nemá syna nebo alespoň bratrance, jemuž by nechtěl pomoci?

Aby otevřel oči i největším zaslepencům, dovezl abbé de Frilair týden po prvním rozsudku v biskupově kočáře osobně svému advokátovi kříž Čestné legie. Pan de la Mole byl trochu zaražen počínáním svého odpůrce, a protože měl dojem, že jeho advokáti ochabují, obrátil se o radu na abbé Chélana a ten ho uvedl ve styk s panem Pirardem.

Jejich styky trvaly v době našeho příběhu už několik let. Abbé Pirard se té věci ujal s celou vášnivostí své povahy. Stýkal se stále s markýzovými advokáty, studoval jeho při, a když poznal, že je markýz v právu, stal se veřejně jeho zastáncem proti všemohoucímu generálnímu vikáři. Ten se neobyčejně rozhněval nad takovou nestoudností, a ještě k tomu od ubohého jansenisty!

„Hleďte, jaká je ta dvorní šlechta, která se pokládá za tak mocnou!“ říkal abbé de Frilair důvěrným přátelům. „Pan de la Mole nejenomže neopatřil svému besançonskému pomocníkovi ani ten bídný řád, ale s klidem ho nechá sesadit. Přitom mi lidé píší, že nemine týden, aby se ten urozený pair neukázal se svou modrou řádovou stuhou v salónu ministra spravedlnosti, ať je jím kdokoliv.“

Přestože se abbé Pirard tolik přičiňoval a třebaže pan de la Mole byl vždy v nejlepší shodě s ministrem spravedlnosti a zvláště s jeho kanceláří, dosáhl po šestiletém úsilí jenom toho, že svou při neprohrál úplně.

Markýz si neustále dopisoval s abbé Pirardem ve věci, kterou oba náruživě hájili, a nakonec si kněze oblíbil. Přes nesmírný rozdíl jejich společenského postavení přešly jejich dopisy ponenáhlu do přátelského tónu. Abbé Pirard se markýzi svěřil, že ho chtějí ustavičnými ústrky donutit, aby se vzdal svého místa. V hněvu, který v něm vzbudil hanebný úskok, jehož použili proti Juliánovi, vypravoval o něm markýzi.

Ačkoliv byl ten velký pán velmi bohatý, nebyl lakomý. Nikdy se mu nepodařilo abbé Pirarda přimět, aby přijal aspoň náhradu za poštovní výlohy, které mu byly procesem způsobeny. Proto připadl na myšlenku poslat pět set franků jeho oblíbenému žákovi.

Pan de la Mole dokonce napsal vlastnoručně dopis, který byl přiložen k peněžní zásilce. Přitom si vzpomněl také na starého kněze.

Jednoho dne dostal abbé Pirard lístek, aby se v nutné věci dostavil bez odkladu do jednoho hostince v předměstí Besançonu. Našel tam intendanta pana de la Mole.

„Pan markýz mi uložil, abych vám přivezl jeho kočár,“ řekl mu. „Doufá, že až přečtete tento dopis, uvolíte se odjet na čtyři nebo pět dní do Paříže. Času do odjezdu, jehož datum mi laskavě určíte, použiji k tomu, abych si prohlédl statky pana markýze ve Franche-Comté. Potom, jakmile vám bude libo, pojedeme do Paříže.“

Dopis byl krátký:

  

_Vyprosťte se, drahý abbé, ze všech venkovských mrzutostí a přijeďte si oddechnout do Paříže. Posílám Vám svůj vůz, který má nařízeno čekat čtyři dny na Vaše rozhodnutí. Budu Vás sám až do úterka v Paříži očekávat. Stačí mi jen vaše svolení, abych přijal Vaším jménem jednu z nejbohatších far v okolí Paříže. Nejbohatší z Vašich budoucích farníků Vás sice ještě nikdy neviděl, ale je Vám oddán více, než si můžete pomyslit; je to Váš_

_markýz de la Mole._

  

Přísný abbé Pirard, aniž si to uvědomoval, miloval svůj seminář, v němž měl tolik nepřátel a jemuž po patnáct let věnoval všechny své myšlenky. Dopis pana de la Mole působil na něho, jako by se mu zjevil lékař mající provést krutou a nezbytnou operaci. Jeho sesazení bylo jisté. Smluvil si s intendantem schůzku za tři dny.

Po osmačtyřicet hodin byl zmítán horečnou nejistotou. Konečně napsal panu de la Mole a složil pro biskupa dopis, který byl mistrovským dílem církevního slohu, ale byl poněkud dlouhý. Bylo by nesnadno nalézt bezvadnější obraty, dýšící upřímnější úctou. A přece ten list, který měl způsobit panu de Frilair u jeho představeného trapnou hodinku, probíral dlouhou řadu stížností, od těžkých obvinění až po malicherné zlomyslnosti, jež abbé Pirard odevzdaně snášel po šest let, až ho nakonec přiměly opustit diecézi.

Kradli mu dříví z dřevníku, otrávili mu psa atd. atd.

Když dopis dokončil, dal vzbudit Juliána, který v osm hodin večer už spal jako všichni ostatní seminaristé.

„Víte, kde je biskupství,“ pravil mu uhlazenou latinou, „doneste ten dopis Jeho Milosti. Nechci vám zatajit, že vás posílám mezi vlky. Pozorujte a poslouchejte. Odpovídejte jen pravdu; ale mějte na mysli, že člověk, který se vás vyptává, by měl asi skutečně radost, kdyby vám mohl uškodit. Jsem velmi rád, synu, že vám před svým odchodem ze semináře mohu poskytnout příležitost k takové zkušenosti, neboť řeknu vám otevřeně, že list, který nesete k biskupovi, je má žádost o propuštění.“

Julián strnul, měl abbé Pirarda rád. Nadarmo mu opatrnost říkala:

„Po odchodu toho čestného muže mě jezuitská strana bude degradovat a snad i vyžene.“

Nemohl myslet na sebe. Byl na rozpacích, protože chtěl něco říci a nedovedl to vyjádřit tak, aby to řekl dost taktně.

„Nuže, příteli, nepůjdete?“

„Říká se o vás,“ odvětil ostýchavě Julián, „že jste si za své dlouholeté úřední činnosti nic nenašetřil. Mám šest set franků.“

Slzy mu bránily mluvit dále.

„Také to bude zaznamenáno,“ pravil chladně bývalý ředitel semináře. „Jděte na biskupství, připozdívá se.“

Náhoda tomu chtěla, že onoho večera měl v přijímacím pokoji službu abbé de Frilair. Jeho Milost obědvala na prefektuře. Julián odevzdal tedy dopis samému panu de Frilair, kterého neznal.

Ke svému údivu viděl, že abbé směle otevřel dopis adresovaný biskupovi. Krásná tvář generálního vikáře vyjadřovala zprvu radostné překvapení, ale pak zvážněla. Zatímco četl, měl Julián, překvapený její krásou, čas ji pozorovat. Byla by vypadala ještě vážněji, nebýt neobyčejné zchytralosti, která se zračila v některých rysech. Kdyby se byl majitel toho krásného obličeje přestal jenom na okamžik ovládat, byly by se známky zchytralosti změnily až v příznaky pokrytectví. Veliký nos tvořil dokonale rovnou linii a dodával naneštěstí jeho jinak velmi důstojnému profilu nepopiratelnou podobnost s liškou. Kněz, který byl zřejmě velmi zabrán do Pirardovy žádosti, byl oblečen velice elegantně. To se Juliánovi líbilo, protože to dosud u žádného kněze neviděl.

Teprve později se Julián dozvěděl, v čem záleželo zvláštní nadání abbé Frilaira. Uměl bavit svého biskupa, příjemného starce, který byl stvořen pro pařížský život a pokládal Besançon za vyhnanství. Biskup velice špatně viděl a jedl vášnivě rád ryby. Abbé de Frilair vybíral kůstky z ryb, jež byly předkládány Jeho Milosti.

Julián pozoroval mlčky kněze, jenž četl znovu žádost o propuštění, když tu náhle se hřmotně otevřely dveře. Do pokoje rychle vstoupil bohatě oblečený lokaj. Julián měl právě ještě kdy obrátit se ke dveřím; spatřil malého starce s křížem na prsou. Hluboce se mu uklonil; biskup se na něho milostivě usmál a šel dále. Krásný abbé šel za ním a Julián zůstal o samotě v salónu, jehož zbožné nádheře se mohl v klidu obdivovat.

Besançonskému biskupovi, muži, jehož duch dlouhým strádáním ve vyhnanství trpěl, ale nebyl zlomen, bylo přes sedmdesát pět let a staral se pramálo o to, co bude za deset let.

„Kdo je ten seminarista s bystrýma očima, kterého jsem myslím zahlédl, když jsem šel kolem?“ otázal se biskup. „Což nemají podle mého nařízení v tuto dobu již spát?“

„Ujišťuji vás, že ten seminarista je velmi čilý, Vaše Milosti. Přináší velkou novinu: poděkování se z úřadu jediného jansenisty, který zůstal ve vaší diecézi. Ten hrozný abbé Pirard konečně pochopil, na čem je.“

„Budiž!“ odvětil biskup se smíchem. „Ale nevěřím, že najdete někoho, kdo by se mu na jeho místě vyrovnal. A abych vám ukázal, jak si toho muže vážím, pozvu ho na zítřek k obědu.“

Generální vikář se chtěl několika slovy zmínit o volbě nástupce. Prelátovi se nechtělo mluvit o úředních věcech a řekl mu: „Dříve než přijde ten druhý, musíme se dozvědět, proč tento odchází. Zavolejte mi toho seminaristu, děti mluví pravdu.“

Zavolali Juliána. „Octnu se mezi dvěma inkvizitory,“ pomyslil si. Nikdy v sobě necítil větší odvahu.

Ve chvíli, kdy vešel, dva vysocí lokajové, lépe oblečení než sám pan Valenod, svlékali Jeho Milost. Než biskup začal hovořit o panu Pirardovi, pokládal za svou povinnost vyptat se Juliána na jeho studie. Mluvil trochu o dogmatice a žasl. Brzy přešel na klasiky, na Vergilia, Horatia, Cicerona. „Tato jména,“ pomyslil si Julián „mi vynesla číslo 198. Nemám co ztratit, pokusím se ho oslnit.“ Podařilo se mu to; prelát, sám výtečný humanista, byl nadšen.

Při obědě na prefektuře přednášela dívka, tehdy právem proslavená, báseň o Magdaléně. Biskup mluvil o literatuře a velmi rychle zapomněl na abbé Pirarda a všechny úřední záležitosti. Debatoval se seminaristou o otázce, byl-li Horatius bohatý či chudý. Prelát citoval několik ód, ale při některých mu vypovídala paměť, a tu Julián ihned skromně odříkal celou ódu; biskup byl překvapen, jak přirozeně se Julián vyjadřuje; přednášel dvacet nebo třicet latinských veršů, jako by mluvil o tom, co se děje v semináři. Mluvilo se dlouho o Vergiliovi, o Ciceronovi. Konečně se prelát již nezdržel a mladému seminaristovi blahopřál.

„Nikdo by nemohl mít lepší studijní výsledky.“

„Vaše Milosti,“ řekl Julián, „váš seminář vám může poskytnout sto devadesát sedm žáků, kteří zasluhují více chvály než já.“

„Jak to?“ otázal se prelát udivený tím číslem.

„Mohu dosvědčit úředním výkazem, co jsem měl čest říci před Vaší Milostí. Při výroční zkoušce v semináři jsem byl zkoušen právě z oboru, jenž mi nyní získal chválu Vaší Milosti, a dostal jsem číslo 198.“

„Ach, toť chráněnec abbé Pirarda,“ zvolal biskup se smíchem, pohlížeje na pana de Frilair; „to jsem si mohl myslet; ale je to správné. Že vás, milý příteli,“ dodal obraceje se k Juliánovi, „dali vzbudit, abyste to sem donesl?“

„Ano, Vaše Milosti. Od svého příchodu do semináře jsem vyšel sám do města pouze jednou, abych pomohl panu abbé Chas-Bernardovi při výzdobě katedrály k slavnosti Božího těla.“

„Optime,“ řekl biskup; „to vy jste tedy byl tak odvážný a upevnil chocholy z peří na baldachýn? Každý rok mám z toho strach, bojím se, že nás ještě budou stát lidský život. Příteli, dospějete daleko; ale nechci, aby vaše životní dráha, která jistě bude skvělá, byla přerušena tím, že vás nechám zemřít hlady.“

A na biskupův rozkaz přinesli suchary a malaga; Julián si pochutnal, a ještě více abbé de Frilair, který věděl, že jeho biskup rád vidí, když někdo s radostí a s chutí jí.

Prelát byl čím dále tím spokojenější se zakončením večera a rozhovořil se na chvíli o církevních dějinách. Viděl, že Julián ničemu z nich nerozumí. Přešel na mravní stav římské říše za císařů z doby Konstantinovy. Konec pohanství provázel týž stav nepokoje a pochybností, který v XIX. století skličuje smutné a nespokojené duše. Biskup zpozoroval, že Julián nezná Tacita skoro ani podle jména.

Julián k biskupovu překvapení upřímně odpověděl, že ten spisovatel není v seminární knihovně.

„To mě opravdu těší,“ pravil biskup vesele. „Pomáháte mi z rozpaků; už deset minut přemýšlím, jak bych vám poděkoval za příjemný večer, který jste mi velmi neočekávaně připravil. Nečekal jsem, že v žáku svého semináře objevím učence. Třebaže to nebude dar příliš kanonický, dám vám Tacita.“ Prelát si dal přinést osm nádherně vázaných svazků a sám ráčil napsat na titulní list prvního svazku latinské pochvalné věnování Juliánu Sorelovi. Biskup si potrpěl na uhlazenou latinu; pak mu řekl vážným tónem, který byl v úplném rozporu s tónem jejich dosavadní rozmluvy:

„Mladý muži, budete-li rozumný**_,_** dostanete jednoho dne nejlepší faru mé diecéze poblíž mého biskupského sídla; ale musíte být rozumný.“

Udivený Julián odcházel s knihami z biskupství právě o půlnoci.

Biskup se ani slovem nezmínil o abbé Pirardovi. Julián se zvláště divil neobyčejné zdvořilosti biskupově. Netušil, že by tak uhlazené chování mohlo být spojeno s tak přirozenou důstojností. Zvláště jasně si uvědomil kontrast, když znovu uviděl zasmušilého abbé Pirarda, který ho netrpělivě očekával.

„Quid tibi dixerunt?“ (co řekli?) volal na něho hlasitě už zdaleka, jakmile ho spatřil.

A poněvadž se Julián trochu pletl při překládání biskupovy řeči do latiny, řekl mu bývalý ředitel semináře svým drsným a naprosto neuhlazeným způsobem:

„Mluvte francouzsky a opakujte přesně slova Jeho Milosti, nic k nim nepřidávejte a nic z nich nevypouštějte.“

„Jak podivný dar od biskupa mladému seminaristovi!“ řekl, listuje v nádherném Tacitovi, jehož zlatá ořízka v něm zřejmě vyvolávala zděšení.

Odbily dvě hodiny, když po velmi podrobném výslechu dovolil svému oblíbenému žáku, aby odešel do pokoje.

„Nechte mi tu ten první svazek Tacita, kde je pochvalné věnování od Jeho Milosti,“ pravil mu. „Ten latinský řádek bude zde po mém odchodu vaším hromosvodem.

Erit tibi, fili mi, successor meus tamquam leo quaerens quem devoret“ (neboť můj nástupce bude k tobě, synu můj, jako rozzuřený lev hledající kořist).

Druhého dne ráno zpozoroval Julián, že jeho spolužáci s ním mluví jinak než dříve. Byl proto ještě uzavřenější. „To je,“ pomyslil si, „následek sesazení pana Pirarda. Všichni už o tom vědí a já jsem pokládán za jeho oblíbence. Chtějí mě asi tím chováním urazit;“ ale nemohl v něm nic urážlivého najít. Naopak, v očích všech, jež potkával v ložnicích, nebylo nenávisti. „Co to znamená, je to bezpochyby nějaká léčka; buďme opatrní!“ Konečně mu řekl malý verrièreský seminarista se smíchem: „Cornelii Taciti opera omnia“ (sebrané spisy Tacitovy).

Ostatní to zaslechli a o závod mu blahopřáli nejenom k velkolepému daru, který dostal od Jeho Milosti, ale také k dvouhodinové rozmluvě, kterou byl poctěn. Věděli i nejmenší podrobnosti. Od té chvíle mu přestali závidět; podlízavě se mu dvořili: abbé Castenède, který se ještě předešlého dne k němu choval s krajní drzostí, vzal ho pod paží a pozval ho na snídani.

Juliánova nešťastná povaha byla příčinou toho, že mu nestoudnost těch hrubých lidí připravila mnoho trpkých chvil; jejich podlost vzbuzovala v něm odpor, a ne radost.

K poledni se abbé Pirard rozloučil s žáky a před odchodem měl k nim přísný proslov. „Chcete dosáhnout světských poct,“ pravil jim, „společenských výhod, chcete se těšit z moci, nedbat zákonů a prohřešovat se beztrestně na všech? Či chcete dosíci věčné spásy? I nejméně bystrým z vás stačí jen otevřít oči, aby rozeznali obě cesty.“

Sotva vyšel, odebrali se zbožní členové sdružení Nejsvětějšího Srdce Ježíšova do kaple zazpívat Tedeum**_._** Nikdo v semináři nebral řeč bývalého ředitele vážně. „Jeho sesazení ho velmi mrzí,“ říkalo se všude; ani jediný seminarista nebyl tak prostoduchý, aby věřil, že se vzdal dobrovolně místa, jež poskytovalo tolik styků s velkými dodavateli.

Abbé Pirard se ubytoval v nejlepším besançonském hostinci; předstíraje, že si chce ještě vyřídit různé věci, chtěl tam strávit dva dny.

Biskup ho pozval k obědu; aby trochu pozlobil generálního vikáře de Frilair, snažil se mu dát vyniknout. Když jedli zákusky, došla z Paříže podivná novina, že abbé Pirard byl jmenován na nádhernou faru v N…, vzdálenou čtyři míle od hlavního města. Dobrý prelát mu k tomu upřímně blahopřál. Pokládal celou tu záležitost za dobrý tah a to ho přivedlo do nejlepšího rozmaru a vnuklo mu vysoké mínění o schopnostech bývalého ředitele. Dal mu skvělé latinské vysvědčení a nařídil abbému de Frilair, který si proti tomu dovolil něco namítat, aby mlčel.

Večer zanesla Jeho Milost svůj obdiv pro abbé Pirarda k markýze de Rubempré. Byla to pro vznešenou besançonskou společnost velká novina; kolovalo mnoho dohadů o té neobyčejné přízni. Viděli už abbé Pirarda biskupem. Ti největší chytráci myslili, že se pan de la Mole stane ministrem, a proto si toho dne dovolili usmívat se pánovitosti, s jakou abbé de Frilair ve společnosti vystupoval.

Druhého dne ráno lidé skoro běhali na ulicích za abbé Pirardem a kupci se stavěli do dveří krámů, když Pirard šel vyjednávat s markýzovými soudci. Tentokrát ho poprvé přijali vlídně. Přísný jansenista byl rozhořčen vším, co viděl; jednal dlouho s advokáty, jež vybral pro markýze de la Mole, a pak se vydal na cestu do Paříže. Při loučení s několika přáteli z koleje, kteří ho doprovodili až ke kočáru a obdivovali erb na něm, řekl v slabé chvilce, že po patnáctiletém spravování semináře odchází z Besançonu s úsporou pěti set dvaceti franků. Přátelé ho s pláčem objali a řekli si mezi sebou: „Tu lež si mohl dobrý abbé ušetřit, je přece příliš směšná.“ Všední lidé, zaslepení láskou k penězům, nedovedli pochopit, že právě jeho přímá povaha poskytovala abbé Pirardovi dosti síly, aby dovedl šest let bojovat sám proti Marii Alacoquové,[\[12\]](./resources/undefined) Srdci Ježíšovu, jezuitům a proti svému biskupovi.
