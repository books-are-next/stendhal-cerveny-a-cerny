---
contentType: prose
---

## 12.  
Je to snad druhý Danton?

Potřeba úzkosti, taková byla povaha krásné Markéty de Valois, mé tety, která se brzy provdala za krále navarského, jenž vládne nyní ve Francii jako Jindřich IV. Potřeba dávat něco v sázku tvořila celé tajemství povahy té roztomilé princezny; odtud její roztržky a opětná usmiřování s jejími bratry již od šestnácti let. Nuže, co může dívka dávat v sázku? Co má nejdrahocennějšího: svou pověst, vážnost celého svého života.

— PAMĚTI VÉVODY ANGOULÊMSKÉHO,  
LEVOBOČKA KARLA IX.

„Mezi Juliánem a mnou není smlouvy, není notáře; všechno má ráz hrdinství, všechno bude svěřeno náhodě. Až na to šlechtictví, které mu chybí, je to láska Markéty de Valois k mladému la Molovi, nejvýznačnějšímu muži své doby. Mohu za to, že mladí muži ode dvora tak příliš dbají na to, co je slušné, a blednou při pouhém pomyšlení na sebemenší trochu nezvyklé dobrodružství? Malá výprava do Řecka anebo do Afriky je pro ně vrcholem odvahy, a to ještě nedokáží jít jinak než ve skupině. Jakmile uvidí, že jsou sami, dostanou strach ne z beduínova kopí, ale z toho, že se zesměšní, a tím strachem jsou úplně posedlí.

Můj malý Julián naopak jedná nejraději sám. Nikdy tomu výjimečnému tvoru nenapadne, aby hledal přispění a pomoc u jiných. Pohrdá ostatními, a já jím právě proto nepohrdám.

Kdyby byl Julián chudým šlechticem, byla by má láska jenom obyčejnou pošetilostí, docela všední mesaliancí. To bych nechtěla; pak by v ní nebylo to, čím se vyznačují velké vášně: překonávání nesmírných překážek a zoufalá nejistota o výsledku.“

Slečna de la Mole byla tak zabrána do krásných úvah, že druhého dne bezděky vychvalovala Juliána před markýzem Croisenoisem a před svým bratrem. Její výmluvnost šla tak daleko, že se jich nepříjemně dotkla.

„Mějte se na pozoru před tím mladíkem,“ zvolal její bratr, „má v sobě tolik energie, že dojde-li opět k revoluci, dá nás všechny popravit.“

Chránila se odpovědět a hned si začala dobírat bratra a markýze Croisenoise, že jim energie nahání tolik strachu. Byl to vlastně jen strach z něčeho nepředvídaného, strach, že před tím nepředvídaným neobstojí…

„Stále, stále máte, pánové, strach ze směšnosti; ta nestvůra je bohužel už od roku 1816 mrtvá.“

„V zemi, kde jsou dvě strany, není už směšnosti,“ říkával pan de la Mole.

Jeho dcera ten výrok pochopila.

„Tak tedy, pánové,“ řekla Juliánovým nepřátelům, „budete mít celý život hodně strachu a pak vám někdo řekne:

,To nebyl vlk, to byl jen jeho stín’.“

Matylda brzy odešla. Bratrova slova v ní budila hrůzu; velmi ji znepokojovala; ale hned následujícího dne se jí zdálo, že je to vlastně nejkrásnější pochvala.

„V tomto století, kdy je všechna energie mrtva, nahání jim jeho energie strach. Povím mu, co bratr o něm řekl. Chci vidět, co na to odpoví. Ale zvolím k tomu jednu z těch chvil, kdy mu oči září. Pak mi nebude moci lhát.

Byl by z něho druhý Danton!“ dodala po dlouhém a nejasném přemítání. „Dobrá! Kdyby došlo opět k revoluci, jakou úlohu by hráli pan de Croisenois a můj bratr? To je předem jisté: vznešeně by rezignovali. Byli by to hrdinní berani, nechali by se zařezat a ani by při tom nehlesli. Až by umírali, jejich jedinou obavou by bylo, aby se neprohřešili proti dobrému vkusu. Můj malý Julián by prohnal kulku hlavou jakobínovi, který ho by přišel zatknout, jen kdyby měl sebemenší naději, že se zachrání. Ten by se nebál, že se prohřeší proti dobrému vkusu.“

Nad posledními slovy se zamyslila; probouzela v ní trapné vzpomínky a odňala jí všechnu smělost. Připomněla jí žerty pánů de Caylus, de Croisenois, de Luz a jejího bratra. Ti páni Juliánovi jednomyslně vytýkali kněžské, to jest pokorné a pokrytecké vzezření.

„Ale,“ pokračovala náhle s očima planoucíma radostí, „jejich zatrpklost a časté žerty proti jejich vůli dokazují, že je to nejznamenitější muž ze všech, s nimiž jsme se letos v zimě stýkali. Nezáleží na tom, že má nedostatky, že bývá někdy směšný! Je v něm něco velkého a toho se oni, ač jsou jinak tak dobří a shovívaví, hrozí. Je ovšem chudý a studoval na kněze; oni jsou veliteli eskadron a nemuseli studovat; to je pohodlnější.

Přes všechny nevýhody jeho věčného černého oděvu a toho kněžského vzezření, které ten ubohý chlapec musí mít, nechce-li zemřít hlady, nahání jim jeho nadání strach, to je jasné. Ale jakmile jsme několik okamžiků sami, přestává se tvářit jako kněz. A když ti páni řeknou něco, co pokládají za duchaplné a překvapující, neplatí jejich první pohled Juliánovi? Velmi dobře jsem si toho všimla. A přece vědí, že s nimi mluví jenom tehdy, zeptají-li se ho na něco. Sám oslovuje jenom mne, váží si mne. Na jejich námitky odpovídá právě jen tolik, kolik je třeba, aby byl zdvořilý. Pak se hned uctivě odmlčí. Se mnou diskutuje celé hodiny a není si jistý svými názory, mám-li proti nim jen nejmenší námitku. Letošní zimu to konečně nešlo do tuhého; šlo vždy jen o to slovní potyčkou na sebe upozornit. A pak otec, člověk jistě vynikající, který povznese slávu našeho domu, si Juliána váží. Všichni ostatní ho nenávidí, pohrdají jím jedině umodlené přítelkyně mé matky.“ Hrabě Caylus měl, anebo aspoň předstíral velkou zálibu v koních; trávil život ve stáji a často tam i snídal. Tato velká vášeň a zvyk nikdy se nesmát mu mezi jeho přáteli získávaly velkou úctu. Byl lvem toho malého kroužku.

Když se druhého dne shromáždili za lenoškou paní de la Mole a Julián nebyl přítomen, napadl pan de Caylus, podporovaný Croisenoisem a Norbertem, prudce a bezdůvodně dobré mínění, jež měla Matylda o Juliánovi. Začal útočit skoro hned, jakmile slečnu de la Mole spatřil. Pochopila okamžitě, kam míří, a byla tomu ráda.

„Hle, všichni se spojili,“ pomyslila si, „proti vysoce nadanému člověku, který nemá ani deset louisdorů ročního důchodu a který jim smí odpovídat, jen když je tázán. Bojí se ho i v tom černém obleku. Jaké by to bylo, kdyby nosil epolety?“ Ještě nikdy nebyla tak skvělá. Už při prvních útocích zasypala Cayluse a jeho spojence vtipnými sarkasmy. Když těm třpytícím se důstojníkům došla zásoba posměšků, řekla panu de Caylus:

„Kdyby si zítra některý zeman z franchecomtéských hor vzpomněl, že Julián je jeho nemanželský syn, a kdyby mu dal jméno a několik tisíc franků, měl by Julián za šest týdnů kníry jako vy, pánové; za šest měsíců by byl husarským důstojníkem jako vy, pánové. Pak by už velikost jeho povahy nebyla směšná. A pak by vám, budoucí pane vévodo, nezbylo nic jiného než se uchýlit k tomu starému špatnému argumentu: k nadřazenosti dvorské šlechty nad šlechtou venkovskou. Ale co by vám zůstalo, kdybych vás chtěla dohnat až do krajnosti a byla tak zlomyslná, že bych z Juliána udělala syna španělského vévody, válečného zajatce v Besançonu z doby Napoleonovy, který pohnut výčitkami svědomí by se k němu na smrtelném loži přihlásil?“

Všechny ty předpoklady o nemanželském původu se zdály pánům de Croisenois de Caylus dosti nevkusné. Více si z Matyldiných úvah nevybrali.

Matyldina slova byla tak jasná, že se Norbert, třebaže byl svou sestrou tak ovládán, zatvářil vážně. Nutno přiznat, že to jeho usměvavému a dobráckému obličeji velmi špatně slušelo. Odvážil se něco namítat.

„Jste churav, milý příteli?“ odpověděla mu Matylda skoro vážně. „Je vám jistě velmi špatně, když odpovídáte na žerty morálkou.

Vy a morálka! Cožpak se ucházíte o místo prefekta?“

Matylda zapomněla velmi rychle na uraženou tvář hraběte Cayluse, na špatnou náladu Norbertovu a na mlčenlivé zoufalství pana de Croisenois. Musela si sama ujasnit osudnou myšlenku, která se zmocnila její duše.

„Julián je ke mně dosti upřímný,“ řekla si, „ve svém věku, při svém nepatrném jmění a při své neobyčejné ctižádosti, jíž tolik trpí, potřebuje přítelkyni. Snad jsem tou přítelkyní; ale nevidím u něho ani trochu lásky. Je odvážný, byl by mi jistě o ní pověděl.“

Tato nejistota, ty vnitřní rozpory, které od té chvíle vyplňovaly každý Matyldin okamžik a pro které vždy, když s ní Julián mluvil, nacházela nové důvody, úplně zapudily chvíle nudy, kterým předtím tolik podléhala.

Protože byla dcerou chytrého muže, který se mohl stát ministrem a kněžstvu velmi prospět, byla kdysi slečna de la Mole v klášteře Srdce Ježíšova zahrnována přehnaným lichocením. Takové neštěstí se nedá napravit. Namluvili jí, že pro své přednosti rodové, bohatství atd. by měla být šťastnější než jiná žena. To bývá u knížat pramenem nudy a všech pošetilostí.

Matylda neunikla neblahému vlivu té myšlenky. Ať je člověk sebechytřejší, v deseti letech neodolá zdánlivě tak dobře odůvodněnému lichocení celého kláštera.

Od chvíle, kdy si řekla, že Juliána miluje, se už nenudila. Denně si blahopřála k tomu, že se rozhodla dovolit si velkou lásku. „Taková zábava není bez nebezpečí,“ myslila si. „Tím lépe, tisíckrát lépe!

Bez velké lásky jsem umírala nudou v nejkrásnější době života, od šestnácti do dvaceti let. Ztratila jsem už svá nejkrásnější léta. Mou jedinou zábavou bylo poslouchat nesmyslné řeči matčiných přítelkyň, které prý v Koblenci roku 1792 nebyly tak docela přísné, jako jsou jejich dnešní slova.“

V době, kdy Matyldinou duší zmítala taková nejistota, nerozuměl Julián těm dlouhým pohledům, které na něj upírala. Pozoroval sice, že se hrabě Norbert chová k němu mnohem chladněji a že pánové de Luz, de Caylus a de Croisenois jsou vůči němu ještě pyšnější. Ale tomu byl zvyklý. Stávalo se to hlavně, když se na některém večírku vyznamenal více, než se slušelo na jeho postavení. Kdyby nebylo bývalo zvláštní přízně, kterou mu projevovala Matylda, a zvědavosti, kterou celá ta společnost v něm probouzela, nebyl by nikdy chodil za těmi elegantními mladými muži do zahrady, když tam večer doprovázívali slečnu de la Mole.

„Ano, nemohu si to tajit,“ řekl si Julián, „slečna de la Mole se na mne dívá podivně. Ale i když její krásné modré oči hledí na mne s největší oddaností, čtu vždy na dně něco pátravého, chladnokrevného a zlomyslného. Je možné, že by to byla láska? Jaký rozdíl proti pohledům paní de Rênal!“

Jednou po večeři doprovodil Julián pana de la Mole do jeho pokoje a vrátil se pak rychle do zahrady. Když se nic netuše blížil k Matyldinu kroužku, zachytil několik velmi hlasitých slov. Matylda domlouvala něco bratrovi. Julián zaslechl dvakrát zřetelně vyslovit své jméno. Když se objevil, rozhostilo se náhle hluboké mlčení a marně se je snažili přerušit. Slečna de la Mole a její bratr byli příliš rozčileni, aby našli hned novou látku k hovoru. Juliánovi se zdálo, že se k němu páni de Caylus, de Croisenois, de Luz a jeden z jejich přátel chovají ledově. Odešel.
