---
title: 17\. První náměstek
contentType: prose
---

<section>

_Ó, jak se jaro lásky podobá  
dne dubnového nejistotné kráse!  
kde slunce září v plné nádheře  
a náhle pod oblaky zatmívá se.[**\[4\]**](./resources/undefined)_

— DVA ŠLECHTICI VERONŠTÍ

Jednoho večera při západu slunce seděl Julián se svou přítelkyní v zadní části zahrady, daleko od všech dotěrných lidí, a hluboce snil. „Potrvají ty krásné chvíle věčně?“ myslil si. Uvažoval o tom, jak těžko je rozhodnout se pro nějaké povolání, a litoval, že nepříznivé okolnosti zkracují dětství nezámožným dětem a kalí štěstí prvních let jejich mládí.

„Ach!“ zvolal. „Napoleon byl věru muž Bohem seslaný mladým Francouzům! Kdo ho nahradí? Co si počnou bez něho ti nešťastníci, i když jsou bohatší než já, když mají právě jen tolik, aby si opatřili dobré vzdělání, ale nemají dosti, aby ve dvaceti letech někoho mohli podplatit a udělat tak kariéru! Ať děláme cokoliv,“ dodal s hlubokým povzdechem, „ta osudná vzpomínka bude nám vždy bránit v tom, abychom byli šťastni!“

Najednou viděl, že se paní de Rênal mračí a tváří chladně a pohrdavě; zdálo se jí, že takové názory může mít jen lokaj. Byla vychována v myšlence, že je velmi bohatá, a proto pokládala za samozřejmé, že by měl být také Julián zámožný. Milovala ho tisíckrát více než svůj život a penězům nepřikládala váhu.

Julián netušil ani zdaleka její myšlenky. Její mračení mu opět připomnělo skutečnost. Měl dosti duchapřítomnosti, aby opravil, co řekl, a namluvil urozené dámě, která seděla tak blízko u něho na drnovém sedátku, že opakuje pouze slova, která slyšel na své návštěvě u přítele, obchodníka s dřívím. To jsou ovšem jen řeči bezbožníků.

„Nu dobře! Ale nestýkejte se už s takovými lidmi,“ pravila paní de Rênal stále ještě s poněkud chladným výrazem, který vystřídal předchozí výraz vřelé něžnosti.

Zamračená tvář paní de Rênal anebo spíše výčitky, které si dělal pro svou neopatrnost, byly prvním zklamáním, jež postihlo iluzi, v níž Julián žil. Myslel si: „Je dobrá a něžná, cítí ke mně hlubokou náklonnost, ale byla vychována v nepřátelském táboře. Jeho příslušníkům jsou zvláště nebezpeční odvážní vzdělaní lidé, kteří nemají dosti peněz, aby se dostali na nějaké slušné místo. Co by se stalo se šlechtici, kdyby nám byla dána možnost bojovat s nimi stejnou zbraní! Například, kdybych já byl verrièreským starostou, protože mám dobré úmysly a jsem počestný člověk, jako je ostatně v podstatě i pan de Rênal – s jakou radostí bych odstranil vikáře, pana Valenoda a všechno to jejich zlodějství! Jaké vítězství by spravedlnost slavila ve Verrières! Schopnosti těch lidí by mi jistě nepřekážely. Vždyť stejně ničemu nerozumějí.“

Juliánovu štěstí nechybělo onoho dne mnoho, aby se stalo trvalým. Bylo pouze třeba, aby se náš hrdina odhodlal být upřímný. Byl by musel mít odvahu, aby se dal do boje, ale ihned**_,_** Juliánova slova paní de Rênal překvapila, poněvadž lidé z její společnosti neustále tvrdili, že návrat Robespierrův je lehce možný právě proto, že tolik mladých lidí z nižších vrstev má příliš velké vzdělání. Chladné chování paní de Rênal potrvalo dosti dlouho a Juliánovi se zdálo, že je hodně nápadné. Po odporu, který v ní vzbudila Juliánova buřičská slova, se totiž dostavila obava, že mu nepřímo řekla něco nepříjemného. V jejích rysech, které byly tak čisté a naivní, když byla šťastna a daleko od nepříjemných lidí, se jasně zračilo, jak ji to bolí.

Julián se už neodvážil volně se oddávat svým snům. Protože byl klidnější a méně zamilovaný, usoudil, že by bylo neopatrné navštěvovat paní de Rênal v jejím pokoji. Bylo by lépe, kdyby ona přicházela k němu; kdyby ji snad někdo ze služebnictva viděl v noci chodit po domě, měla by spoustu různých výmluv, jichž by mohla použít.

Ale toto zařízení mělo také své stinné stránky. Julián dostal od Fouquého knihy, jež by si sám jako nastávající bohoslovec u knihkupce nikdy nesměl koupit. Odvažoval se číst je jenom v noci. Často by býval raději nebyl vyrušován návštěvou, na niž ještě večer před onou příhodou v sadě čekával tak netrpělivě, že nebýval schopen číst.

Paní de Rênal ho naučila chápat knihy docela jinak. Odvažoval se jí vyptávat na spoustu maličkostí, jejichž neznalost brzdí rozvoj inteligence mladého muže, který nenáleží k vyšší společnosti, i když má sebevíce vrozeného nadání.

Výchova láskou, již mu poskytovala žena docela nezkušená, byla Juliánovým štěstím. Naučil se vidět společnost takovou, jaká dnes skutečně je. Jeho duch nebyl maten vypravováním toho, co bylo kdysi před dvěma tisíci lety anebo jen před šedesáti lety, za doby Voltairovy a Ludvíka XV. K jeho nevýslovné radosti se mu otevřely oči; konečně pochopil různé věci, které se děly ve Verrières.

Především se dověděl o složitých pletichách, osnovaných už dvě léta u besançonského prefekta. Byly podporovány dopisy od nejvlivnějších osob z Paříže. Šlo o to udělat pana de Moirod, největšího pobožnůstkáře z okolí, prvním, a ne druhým náměstkem verrièreského starosty.

Jeho soupeřem byl velmi bohatý továrník a toho bylo rozhodně nutno zatlačit na místo druhého náměstka.

Julián konečně pochopil narážky, jež slýchal, když vznešená společnost z okolí přišla na večeři k panu de Rênal. Tato privilegovaná společnost činila totiž velké přípravy k volbě prvního náměstka, ale ostatní obyvatelé města a zejména liberálové neměli o tom tušení. Volba byla, jak známo, proto tak důležitá, že hlavní verrièreská ulice se měla na východní stranu rozšířit o více než devět stop, neboť se stala královskou silnicí.

Pan de Moriod sám měl tři domy, které při rozšiřování ulice přicházely v úvahu. Nuže, kdyby se stal prvním náměstkem, tudíž starostou v případě, že by pan de Rênal byl jmenován poslancem, zamhouřil by oči. Pak by se mohly na domech, které stály v cestě, provést drobné, nepatrné úpravy a mohly by ještě sto let zůstat stát. Přestože byla známa zbožnost a poctivost páně Moirodova, byli všichni přesvědčeni, že se s ním dá mluvit**_,_** neboť měl mnoho dětí. Z domů, jež měly ustoupit cestě, devět náleželo předním rodinám verrièreským.

V Juliánových očích byly tyto intriky mnohem důležitější než vylíčení bitvy u Fontenoy, o níž se poprvé dočetl v jedné z knih, které mu Fouqué poslal. Některé věci uváděly Juliána v úžas již po pět let, již od té doby, co začal večer chodit k faráři. Ale protože mlčenlivost a pokora ducha jsou nejdůležitější vlastnosti bohoslovce, nesměl se nikdy na nic ptát.

Jednoho dne nařizovala paní de Rênal něco komorníkovi svého muže, který byl Juliánovým nepřítelem.

„Ale, milostivá paní, dnes je poslední pátek v měsíci,“ odpověděl významně.

„Tak již jděte,“ řekla paní de Rênal.

„Tak,“ pravil Julián, „a teď půjde do té stodoly, která byla kdysi kostelem a kterou nedávno vrátili zase bohoslužbě; ale nač? To je jedno z tajemství, jež jsem nikdy nemohl pochopit.“

„Je to zařízení velmi prospěšné[\[5\]](./resources/undefined), ale velmi podivné,“ odpověděla paní de Rênal; „ženám není přístup dovolen, vím jen, že si tam všichni tykají. Náš sluha se tam například setká s panem Valenodem a ten pyšný a hloupý člověk se nebude hněvat, že mu Saint-Jean tyká, a odpoví mu stejně. Chcete-li vědět, co se tam děje, vyptám se pana de Maugiron a pana Valenoda na podrobnosti. Platíme dvacet franků za každého sluhu, aby nás jednoho dne nezardousili.“

Čas rychle míjel. Zaujat půvaby své milenky, zapomínal Julián na svou neblahou ctižádost. To, že s ní nesměl mluvit o smutných a užitečných věcech, protože byli opačného přesvědčení, zvyšovalo bezděky ještě štěstí, za něž jí děkoval, a moc, jíž nad ním nabývala.

Ve chvílích, kdy je přítomnost příliš rozumných dětí nutila mluvit o věcech, jež se netýkaly jejich citů, naslouchal Julián velmi pozorně jejím poznámkám o poměrech ve světě a díval se na ni očima rozzářenýma láskou.

Často uprostřed vyprávění o nějakém důmyslném darebáctví, které bylo provedeno při stavbě cesty anebo při nějaké dodávce, nechávala se paní de Rênal unést svým temperamentem, a když se k němu chovala stejně důvěrně jako k dětem, musel ji Julián napomínat. Byly dny, kdy se jí skutečně zdálo, že ho má ráda jako své dítě. Což nemusela bez ustání odpovídat na jeho naivní otázky o tisícerých prostých věcech, jež každé dítě z dobré rodiny zná v patnácti letech? Ale za chvíli se mu obdivovala jako svému učiteli. Někdy ji jeho duševní převaha přímo lekala; viděla v duchu stále jasněji velkou budoucnost toho mladého kněze; viděla ho papežem, viděla ho ministerským předsedou, jako byl Richelieu.

„Dožiji se tvé slávy?“ říkala Juliánovi. „Místo pro velkého muže je připraveno: monarchie, církev ho potřebují.“

</section>
