---
title: 15\. Je to spiknutí?
contentType: prose
---

<section>

_Ach! Jak krutá je doba mezi velikým záměrem a jeho provedením! Kolik zbytečných úzkostí! Kolik nerozhodností! Jde o život. – Jde o mnohem více: o čest._

— SCHILLER

„Začíná to být vážné,“ pomyslil si Julián, „a trochu příliš jasné,“ dodal po chvíli přemýšlení. „Vždyť ta krásná slečna se mnou může, bohudík, mluvit v knihovně docela volně; markýz ze strachu, abych mu nepředložil nějaké účty, tam ani nevkročí. Vždyť pan de la Mole a hrabě Norbert, jediní lidé, kteří tam vůbec přijdou, nejsou skoro celý den doma; lze snadno zjistit, kdy se vracejí domů, a vznešená Matylda, pro niž by nebyl ani panující kníže dostatečně urozený, chce, abych se dopustil tak hrozné neopatrnosti!

Je jasné, že mě chtějí zničit anebo aspoň tropit si ze mne blázny. Nejdříve mě chtěli usvědčit mými dopisy; poznali, že jsou opatrné; nuže, potřebují čin jasnější než bílý den. Ale ti hezcí panáčkové mě pokládají za příliš hloupého anebo příliš ješitného. K čertu! Za tak nádherného úplňku vylézt pětadvacet stop po žebříku do prvního poschodí! Vždyť se na mne mohou krásně dívat i ze sousedních domů! To se budu na žebříku pěkně vyjímat!“ Julián šel do pokoje a hvízdaje si, dal se do balení kufru. Byl rozhodnut, že odjede a ani neodpoví.

Ale to moudré rozhodnutí jeho srdci klidu nepřineslo. „Jestliže náhodou Matylda nehraje komedii,“ řekl si náhle, když zavřel kufr, „budu v jejích očích dokonalým zbabělcem. Já nejsem šlechtic, musím tedy mít vynikající vlastnosti, ryzí vlastnosti, zřejmé i bez blahovolných ústupků a prokázané výmluvnými činy…“

Čtvrt hodiny uvažoval. „Proč to popírat?“ řekl konečně. „Budu v jejích očích zbabělcem. Ztratím nejenom nejskvělejší dívku z vysoké společnosti, jak o ní všichni říkali na plesu u pana vévody Retze, nýbrž budu také připraven o božské potěšení vidět, jak mně Matylda obětuje vévodova syna, markýze Croisenoise, který se sám stane také vévodou. Milého mladíka, který má všechny vlastnosti, jichž se mně nedostává: duchaplnost, urozenost, jmění…

Ta výčitka mě bude pronásledovat po celý život, ne pro Matyldu, vždyť je tolik milenek!

_… Však čest je jenom jedna!_

řekl starý don Diego, a zde jasně a zřetelně couvám před prvním nebezpečím, které se mi naskytlo; neboť souboj s panem de Beauvoisis vypadal jako žert. Zde jde o něco jiného. Mohu být zastřelen nějakým sluhou, ale to je to nejmenší nebezpečí; avšak může být pošpiněna moje čest!

Hochu, tohle začíná být vážné,“ dodal vesele s gaskoňským přízvukem. „Tu jde o čest. Nikdy se chudákovi, kterého osud postavil na tak nízký stupeň, nenaskytne taková příležitost; budu snad mít štěstí i u jiných žen, ale nikdy u ženy tak vznešené…“

Uvažoval dlouho, pobíhal neklidně pokojem a občas se náhle zastavoval. V jeho pokoji stálo nádherné mramorové poprsí kardinála de Richelieu, které mimoděk přitahovalo jeho pohled. Zdálo se, že se kardinál na něho dívá přísně, jako by mu vyčítal nedostatek odvahy, která má být francouzské povaze tak přirozená. „Byl bych v tvé době, velký muži, také váhal?

Dejme tomu,“ řekl si konečně, „že je to skutečně léčka, ale pak by byla velice zlá a pro dívku nesmírně kompromitující. Vědí, že nejsem člověk, který by mlčel. Museli by mě tedy zabít. To by bylo šlo roku 1574 za doby Bonifáce de la Mole, ale dnes by se toho nikdo neodvážil. Lidé se změnili. Slečně de la Mole tolik žen závidí! Po čtyřech stech salónech by se zítra roznesla její hanba, a jakou radost by lidé z toho měli!

Sluhové už tlachají mezi sebou o zřejmých důkazech přízně, jež mi projevuje; vím to, slyšel jsem je.

Ale… co její dopisy!… mohou se snadno domnívat, že je mám u sebe. Budu-li překvapen v jejím pokoji, seberou mi je. Budu mít co dělat se dvěma, třemi, čtyřmi muži, což vím? Ale kde je vezmou? Kde najdou v Paříži spolehlivé lidi? Bojí se zákonů… Na mou duši! I takoví lidé, jako jsou Caylus, Croisenois a Luz! Snad se dali svést pomyšlením na to, jak hloupý obličej udělám, až mě dostanou. Chraňte se osudu Abelardova, pane tajemníku!

Nuže, přisámbůh, pánové, poznamenám vás, budu bít do tváře jako Caesarovi vojíni u Farsalu… Co se týče dopisů, mohu je uložit na bezpečné místo.“

Julián si opsal oba poslední dopisy, opisy schoval ve svazku krásně vázaného Voltaira z knihovny a originály odnesl sám na poštu.

Když se vrátil, řekl si s překvapením a hrůzou: „Do jakého šíleného podniku se vrhám!“ Pak čtvrt hodiny nemyslil na to, co má v noci udělat.

„Ale odmítnu-li, budu pak pohrdat sám sebou. Po celý život budu v pochybnostech, zdali bych byl schopen podobného činu, a taková pochybnost by byla pro mne nejhorším utrpením. Nezakusil jsem to už při výstupu s milencem Amandiným? Myslím, že bych si spíše odpustil skutečný zločin; jakmile bych se k němu přiznal, přestal bych naň myslit.

Vždyť mým sokem bude muž, který má jedno z nejskvělejších jmen Francie, a já bych měl sám lehkomyslně ukázat, že se mu nevyrovnám! Byla by to vlastně zbabělost, kdybych tam nešel. Toto slovo vše rozhodlo!“ zvolal Julián vstávaje… „Ostatně je velmi hezká!

Není-li to zrada, jakého šílenství se pro mne dopouští!… Je-li to mystifikace, přisámbůh, pánové, záleží pouze na mně, abych učinil žert vážným. A to také udělám!

Ale což sváží-li mi ruce v okamžiku, kdy vstoupím do pokoje; mohou na mne nalíčit nějaký důmyslný přístroj!

Je to jako v souboji,“ řekl si se smíchem. „Před každou ranou se lze krýt, říkal můj učitel šermu; ale když Pán Bůh chce, aby to již skončilo, zařídí to tak, že jeden z obou se zapomene krýt. A konečně, tímto jim mohu dát odpověď.“ Vytáhl z kapsy pistole, a třebaže byly nabity, vyměnil náboje.

Měl ještě mnoho času; aby se nějak zaměstnal, napsal Fouquému: „Milý příteli, přiložený dopis otevři jenom tehdy, uslyšíš-li, že se mi něco zvláštního přihodilo. Pak vynechej v rukopisu, který Ti posílám, vlastní jména, udělej osm opisů a zašli je novinám marseillským, bordeauxským, lyonským, bruselským atd.; za deset dní poté dej otisknout rukopis, pošli první výtisk panu markýzi de la Mole a po čtrnácti dnech v noci rozhoď ostatní výtisky po verrièreských ulicích.“

Ten malý ospravedlňující dokument, složený na způsob povídky, který měl Fouqué otevřít jen tehdy, kdyby se Juliánovi něco přihodilo, sepsal Julián tak, aby co možná nejméně slečnu de la Mole kompromitoval; ale přitom vylíčil velmi přesně své postavení.

Když dobaloval balíček, zazněl zvon k večeři. Juliánovi se rozbušilo srdce. Jeho obraznost byla zaměstnána vypravováním, jež právě sepsal, a plnila se tragickými předtuchami. Viděl v duchu, jak se ho chopili sluhové, spoutali a s roubíkem v ústech zavlekli do sklepa. Tam ho jeden sluha hlídal, a kdyby čest vznešené rodiny žádala, aby dobrodružství mělo tragický konec, bylo snadné ukončit všechno nějakým jedem, který nezanechá stop; pak by se řeklo, že zemřel nějakou nemocí, a mrtvolu by odnesli do jeho pokoje.

Dojat vlastním vypravováním jako dramatický spisovatel, měl Julián opravdu strach, když vstupoval do jídelny. Prohlížel si všechny ty sluhy v slavnostní livreji; studoval jejich tváře. „Které z nich vybrali pro tu noční výpravu?“ myslel si. ,,V této rodině jsou vzpomínky na dvůr Jindřicha III. tak živé a tak často je připomínají, že kdyby se někdo cítil uražen, zakročil by s větší rozhodností než ostatní lidé jeho společenské vrstvy.“ Pohlédl na slečnu de la Mole, aby z jejích očí vyčetl, co její rodina zamýšlí; byla bledá a vypadala jako středověká dáma. Nikdy ještě mu nepřipadala tak vznešená, tak opravdu krásná a impozantní. Byl do ní skoro zamilován. ,,Pallida morte futura,“ řekl si. (Její bledost prozrazuje její tragické plány.)

Nadarmo se po večeři úmyslně dlouho procházel v zahradě; slečna de la Mole se neukázala. Bylo by se mu v té chvíli velmi ulehčilo, kdyby s ní byl mohl mluvit.

Proč to nepřiznat? Měl strach. Protože byl k činu rozhodnut, oddával se tomu pocitu beze studu. „Budu-li mít jen v tom okamžiku potřebnou odvahu,“ řekl si, „co sejde na tom, jaké pocity mám nyní?“ Šel si obhlédnout situaci a zkusit, jak je žebřík těžký.

„Osud mi určil,“ zasmál se, „abych používal tohoto nářadí, zde právě tak jako ve Verrières! Ale jaký je to rozdíl! Tehdy,“ dodal s povzdechem, „jsem nemusel nedůvěřovat ženě, pro niž jsem se vydával v nebezpečí. A jaký rozdíl je také v tom nebezpečí!

Kdybych byl býval zabit v zahradě pana de Rênal, nebylo by v tom pro mne nic nečestného. Bylo by bývalo snadné prohlásit moji smrt za nevysvětlitelnou. Ale zde? Jaké ohavné historky budou vyprávět v salónech vévody Chaulnese, Cayluse, Retze atd., zkrátka všude. Budu pro potomstvo lotrem.

Totiž po dva nebo tři roky,“ pokračoval se smíchem, posmívaje se sám sobě. Ale ta myšlenka ho skličovala. „A jak budu moci být ospravedlněn? Dejme tomu, že Fouqué dá vytisknout můj posmrtný pamflet; bude to jenom další hanebnost. Vždyť jsem byl přijat v tomto domě a jako odplatu za pohostinství, jehož se mi zde dostává, za laskavosti, jimiž mě zahrnují, vytisknu pamflet o tom, co se zde děje! Napadám čest žen! Ach, bude stokrát lépe, padnu-li do léčky.“

Ten večer byl hrozný.

</section>

[^1]: V mincích po 6 francích.

[^2]: Citáty z Byrona jsou v překladu Pavla Eisnera.

[^3]: Hrdinka veršované povídky ,,Paní z Vergy“ hynoucí v domnění, že ji zradil milenec.

[^4]: Překlad J. V. Sládka.

[^5]: Náboženské spolky služebnictva, jejichž prostřednictvím církev získávala spojence v šlechtických domech.

[^6]: Podívejte se na stranu 130.

[^7]: Věřte mi.

[^8]: Co je psáno, to je dáno.

[^9]: Chytrému napověz.

[^10]: Buď zdráv a miluj mě.

[^11]: Viz v Louvru vévodu Františka Aquitánského, odkládajícího přilbu a beroucího na sebe mnišský hábit, č. 1130 (_pozn. aut._).

[^12]: Francouzská mystička.

[^13]: Venkove, kdy tě spatřím (citát je však z Horatia).

[^14]: Jsem při tobě, je to moje dílo.

[^15]: Proslulý kejklíř (pozn. autora).

[^16]: Rossiniho opera.

[^17]: To mluví nespokojenec (poznámka Molièrova k Tartuffovi). _Pozn. autora._

[^18]: Biskup a ministr narozený v Besançonu.

[^19]: Redaktoři satirického časopisu, uvěznění pro urážku vlády.

[^20]: Musím se potrestat, jestliže jsem příliš milovala.

[^21]: Syn zedníka, který velel části roajalistické armády při vendéském povstání.

[^22]: Slavný kazatel.

[^23]: Jestliže dovolí osud.

[^24]: Od této chvíle již neřeknu ani slovo.

[^25]: Zde mluví z něho jakobín (_Pozn. aut.)._

[^26]: Od La Fontaina; podle nich je „manželský svazek tísnivým ortelem“.
