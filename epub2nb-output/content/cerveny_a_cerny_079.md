---
title: 43\.
contentType: prose
---

Za hodinu, když opět pevně spal, byl probuzen slzami, jež mu kanuly na ruku.

„Ach, to je zase Matylda,“ pomyslil si ještě napolo ve spánku. „Umínila si, že mě něžností přiměje k tomu, abych změnil své rozhodnutí.“ Byl mrzutý vyhlídkou na nový patetický výstup a neotevřel oči. Vzpomněl si na verše Belfagora[\[26\]](./resources/undefined) prchajícího před svou ženou.

Tu uslyšel podivný vzdech. Otevřel oči, byla to paní de Rênal. „Ach! Přece tě ještě jednou před smrtí vidím! Či je to jen přelud?“ zvolal a vrhl se jí k nohám.

Okamžitě se vzpamatoval a dodal: „Odpusťte, milostivá paní. Ve vašich očích jsem přece vrahem.“

„Pane Juliáne, přišla jsem vás zapřísahat, abyste podal odvolání. Vím, že nechcete…“ Dusila se pláčem; nemohla dále mluvit.

„Prosím vás snažně, abyste mi odpustila.“

„Chceš-li, abych ti odpustila,“ řekla vstávajíc a vrhla se mu do náručí, „musíš ihned podat odvolání proti rozsudku.“ Julián jí pokrýval tvář polibky.

„Budeš mě navštěvovat každý den celé ty dva měsíce?“

„Přísahám ti to. Přijdu každý den, pokud mi v tom muž nezabrání.“

„Podepíši!“ zvolal Julián. „Odpouštíš mi skutečně? Je to možné?“

Sevřel ji v objetí; byl jako šílený. Slabě vykřikla.

„Co je ti?“

„To nic není,“ řekla, „způsobil jsi mi bolest.“

„Na rameni, že,“ zvolal Julián a rozplakal se. Pustil ji z objetí a pokryl jí ruku žhavými polibky. „Kdo by si to byl pomyslil, když jsem tě naposledy viděl v tvém pokoji ve Verrières?“

„A kdo by mi byl tehdy řekl, že napíši panu de la Mole tak hanebný dopis?“

„Věř mi, že jsem tě vždy miloval, že jsem miloval jen tebe!“

„Je to možné?“ zvolala paní de Rênal nevýslovně šťastna. Opřela se o Juliána, který před ní klečel, a dlouho mlčky plakali.

V celém svém životě neprožil Julián takovou chvíli.

Po dlouhé době, když byli opět schopni mluvit, zeptala se paní de Rênal:

„A co ta mladá paní Micheletová či spíše slečna de la Mole? Neboť počínám doopravdy věřit v ten podivný román!“

„Je pouze zdánlivě pravdivý,“ odpověděl Julián. „Je mou ženou, ale není mou milenkou.“

Přerušovali stále jeden druhého, ale konečně si pověděli vše, co ještě o sobě nevěděli. Dopis zaslaný panu de la Mole sestavil mladý kněz, který byl zpovědníkem paní de Renal. Ona jej pouze opsala.

„K jak hroznému činu mě přimělo náboženství!“ řekla mu; „a to jsem ještě nejhorší místa dopisu zmírnila…“ Juliánovy láskyplné projevy a jeho štěstí jí dokazovaly, že jí odpouští. Nikdy dosud neprožíval tak velkou lásku.

„Pokládám se přesto za zbožnou,“ řekla mu paní de Rênal v další rozmluvě. „Věřím upřímně v Boha; věřím rovněž, ba vím jistě, že se dopouštím hrozného hříchu, ale teď, kdy jsem u tebe, třebaže jsi dvakrát na mne střelil…“ a tu ji Julián proti její vůli umlčel polibky.

„Nech mě,“ pokračovala. „Chci si s tebou vážně promluvit, bojím se, abych na to nezapomněla… Nyní, kdy jsem u tebe, zmizely pro mne všechny povinnosti; necítím v sobě nic než lásku k tobě. Slovo láska je vlastně příliš slabé. Cítím k tobě, co bych měla cítit jedině k Bohu: směs úcty, lásky, poslušnosti… Opravdu nevím ani, jaké city ve mně vzbuzuješ. Kdybys mi řekl, abych probodla žalářníka, spáchala bych zločin dříve, než bych si to uvědomila. Vysvětli mi to přesně, než od tebe odejdu, chci vidět jasně do svého srdce; neboť za dva měsíce se musíme rozloučit… Pověz mi, rozejdeme se skutečně?“ řekla mu a usmála se.

„Beru své slovo zpět,“ zvolal Julián a vstal. „Nepodám odvolání proti rozsudku, zamýšlíš-li jedem, nožem, pistolí, uhelným plynem nebo nějakým jiným způsobem ukončit svůj život anebo si ublížit.“

Tvář paní de Rênal se náhle změnila; vroucí něžnost ustoupila hluboké zádumčivosti.

„Což kdybychom zemřeli ihned?“ řekla mu tiše.

„Kdož ví, co najdeme na onom světě?“ odpověděl Julián. „Snad muka, snad vůbec nic. Neprožijeme raději spolu dva blažené měsíce? Dva měsíce, to je hodně dní. Bude to nejšťastnější doba mého života.“

„Nejšťastnější doba tvého života?“

„Ano,“ opakoval Julián vřele, „a mluvím s tebou jako sám se sebou. Bůh mě chraň, abych přeháněl!“

„To znamená, že žádáš po mně, abych také mluvila,“ řekla s nesmělým a zádumčivým úsměvem.

„Ano! Přísahej na svou lásku ke mně, že si nesáhneš přímo anebo nepřímo na život… mysli na to,“ dodal, „že musíš žít pro mého syna, kterého Matylda, až bude markýzou Croisenoisovou, přenechá lokajům.“

„Přísahám,“ odpověděla chladně, „ale chci odnést s sebou tvé odvolání, napsané a podepsané tvou rukou. Odevzdám je sama státnímu návladnímu.“

„Měj se na pozoru, kompromituješ se.“

„Když jsem zašla tak daleko, že jsem tě navštívila ve vězení, budu již navždy pro Besançon a celé Franche-Comté terčem posměchu,“ řekla s výrazem hlubokého smutku. „Překročila jsem hranici studu… Ztratila jsem čest; je pravda, že je to pro tebe…“

Řekla to tak smutně, že ji Julián objal a prožíval docela nové štěstí. Nebylo to již milostné opojení, byla to vroucí vděčnost. Poprvé pochopil v plném rozsahu oběť, kterou mu přinesla.

Kterási lidumilná duše zpravila bezpochyby pana de Rênal o dlouhých návštěvách jeho ženy v Juliánově vězení. Neboť po třech dnech jí poslal kočár s výslovným rozkazem, aby se okamžitě vrátila do Verrières.

To kruté rozloučení bylo pro Juliána špatným počátkem dne. Za dvě nebo tři hodiny nato se dověděl, že jakýsi pletichářský kněz, jemuž se nepodařilo vetřít mezi besançonské jezuity, sedí už od rána na ulici před vraty vězení. Silně pršelo, a proto si ten člověk chtěl hrát na mučedníka. Julián byl mrzutý, ta hloupost se ho velmi nepříjemně dotkla.

Už ráno odmítl návštěvu toho kněze, ale ten si vzal do hlavy, že musí Juliána vyzpovídat a že si získá vážnost mezi besançonskými ženami tím, že bude domněle znát všechny tajnosti, s nimiž se mu Julián snad svěřil.

Hlasitě prohlašoval, že stráví u vrat věznice celý den a noc. – „Bůh mě posílá, abych obměkčil srdce toho odpadlíka…“ A luza, vždy žádostivá nějaké podívané, se počínala sbíhat.

„Ano, bratři,“ říkal jim kněz, „strávím zde celý den, celou noc a všechny následující dny a noci. Duch svatý ke mně promluvil, bylo mi shůry svěřeno poslání; mám zachránit duši mladého Sorela. Připojte se k mým modlitbám atd. atd.“

Julián se hrozil skandálu a všeho, co mohlo na něho obracet pozornost. Chtěl odejít ze světa nenápadně. Ale choval jakousi naději, že se ještě shledá s paní de Rênal, a byl šíleně zamilován.

Vrata věznice byla v jedné z nejživějších ulic. Mučilo ho pomyšlení, že ten zablácený kněz způsobuje shluk lidí a dělá mu ostudu. – „A bezpochyby opakuje každou chvíli mé jméno!“ Ta chvíle byla mu trapnější než smrt.

Několikrát, vždy po hodině, poslal klíčníka, který mu byl oddán, aby se podíval, je-li kněz ještě před vraty věznice.

„Pane, klečí na obou kolenou v blátě,“ oznamoval mu vždy klíčník. „Modlí se hlasitě a odříkává litanie za vaši duši…“

„Ten drzoun!“ myslil si Julián. V tu chvíli skutečně zaslechl tlumený hluk; to lidé odpovídali na litanie. K dovršení své nevole viděl, že klíčník sám pohybuje rty a opakuje latinská slova. – „Začínají říkat,“ dodal klíčník, „že musíte mít velmi zatvrzelé srdce, když odmítáte pomoc toho svatého člověka.“

„Ó vlasti má! Jak jsi ještě zaostalá!“ zvolal Julián hněvivě. A pokračoval nahlas ve svém uvažování, nedbaje přítomnosti klíčníkovy.

„Ten člověk chce, aby se dostal do novin, může být jistý, že toho dosáhne.

Ach! Prokletí venkované! V Paříži by mě takhle netýrali. Tam jsou šarlatáni chytřejší.

Přiveďte sem toho svatého kněze,“ řekl konečně klíčníkovi a pot se mu řinul proudem po čele. Klíčník se pokřižoval a odešel celý rozradostnělý.

Ukázalo se, že ten svatý kněz je hrozně šeredný a strašně zablácený. Venku pršelo a chladný déšť zvyšoval tmu a vlhkost v kobce. Kněz chtěl Juliána obejmout a začal se v řeči rozplývat pohnutím. Bylo příliš zřejmé, že je to nízký pokrytec. Ještě nikdy se Julián tak nerozhněval.

Za čtvrt hodiny po příchodu kněze Julián cítil, že se stal úplným zbabělcem. Poprvé mu smrt připadala strašnou. Myslil na to, že za dva dny po popravě začne jeho tělo hnít atd. atd.

Byl by se již skoro prozradil nějakou známkou slabosti anebo by se byl vrhl na kněze a zardousil ho svým řetězem, když tu připadl na myšlenku poprosit toho svatého muže, aby ještě téhož dne šel za něho odsloužit mši za čtyřicet franků.

Bylo již poledne a kněz se tedy vytratil.
