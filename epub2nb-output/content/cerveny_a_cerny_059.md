---
title: 23\. Kněžstvo, lesy, svoboda
contentType: prose
---

<section>

_Prvním zákonem všeho tvorstva je: zachovat se, žít. Sejete bolehlav a žádáte, aby vám uzrály klasy!_

— MACHIAVELLI

Vážná osobnost pokračovala; bylo vidět, že se ve věci vyzná. Vykládal s klidnou a mírnou výmluvností, která se Juliánovi neobyčejně líbila, tyto velké pravdy:

„1. Anglie nemá pro nás ani guinei. Jsou tam v módě šetrnost a Hume. Ani puritáni nám nedají peníze a pan Brougham se nám vysměje.

2\. Bez anglického zlata nemůžeme od evropských králů očekávat více než dvě tažení; a dvě tažení nezmohou nic proti drobnému měšťáctvu.

3\. Je nezbytno utvořit ve Francii ozbrojenou stranu, neboť bez ní se monarchisté v Evropě neodváží ani těch dvou tažení.

Čtvrtý bod, na který si vás dovoluji obzvláště upozornit, je:

Není možno utvořit ve Francii ozbrojenou stranu bez kněžstva. Pravím vám to směle do očí, poněvadž vám to mohu dokázat, pánové. Kněžstvu je nutno učinit všemožné ústupky.

1\. Poněvadž se zabývá dnem i nocí svou věcí a je řízeno velmi schopnými lidmi, kteří daleko od politických bouří, tři sta mil od našich hranic…“

„Řím! Řím!“ zvolal domácí pán.

„Ano, pane, Řím!**_“_** opakoval kardinál hrdě. „Nechť byly za vašeho mládí v módě jakékoliv více nebo méně duchaplné žerty, mohu dnes, roku 1830, směle říci, že jedině kněžstvo řízené Římem má vliv na drobný lid.

Padesát tisíc kněží opakuje táž slova v den ustanovený jejich představenými a na lid, který koneckonců dodává vojáky, působí hlas jeho kněží více než každý jiný…“ (To vyvolalo projevy nesouhlasu.)

„Kněžstvo vyniká duchem nad vámi,“ pokračoval kardinál zvýšeným hlasem, „všechno, co bylo dosud vykonáno v hlavním bodu, totiž v tom, aby Francie měla ozbrojenou stranu**_,_** jsme vykonali my. Zde mluví skutky… Kdo poslal do Vendéska osmdesát tisíc pušek?… atd. atd.

Ale pokud kněžstvo nedostane zpět své lesy, nebude mít nic. Při své první válce napíše ministr financí svým plnomocníkům, že má peníze již jen pro faráře. V podstatě je Francie nevěrecká a miluje válku. Každý, kdo přinese Francii válku, těší se dvojnásobné oblibě, neboť vést válku znamená, lidově řečeno, vyhladovět jezuity; vést válku znamená uchránit nás, pyšné Francouze, hrozby cizí intervence.“

Kardinálova řeč byla přijata s pochvalou… „Pan de Nerval by měl opustit ministerstvo,“ řekl, „jeho jméno zbytečně dráždí.“

Na ta slova všichni vstali a mluvili jeden přes druhého. „Pošlou mě zase ven,“ myslil si Julián; ale i úzkostlivý předseda na Juliána a jeho přítomnost patrně zapomněl.

Všechny zraky utkvěly na muži, kterého také Julián poznal. Byl to ministerský předseda pan de Nerval, kterého spatřil na plesu u vévody Retze.

Zmatek dostoupil vrcholu**_,_** jak říkají noviny, když píší o sněmovně. Teprve za dobré čtvrt hodiny se hluk trochu utišil.

Tu povstal pan de Nerval a začal mluvit zvláštním, apoštolským tónem:

„Nebudu vás ujišťovat, že mi naprosto na ministerstvu nezáleží. Vím docela dobře, pánové, že pouhé mé jméno zdvojnásobuje síly jakobínů, poněvadž popouzí proti nám mnoho lidí umírněných. Proto bych rád odstoupil; cesty Páně jsou však zřejmy jenom málokomu. Ale,“ dodal a pohlédl upřeně na kardinála, „mám poslání; nebesa mi řekla: Buď poneseš svou hlavu na popraviště, anebo obnovíš ve Francii monarchii a učiníš ze sněmoven to, čím byl parlament za Ludvíka XV., a to, pánové, provedu.“

Odmlčel se a sedl si. Rozhostilo se hluboké mlčení.

„Je to dobrý herec,“ pomyslil si Julián. Ale mýlil se jako obyčejně, poněvadž přisuzoval lidem příliš mnoho rozumu. Povzbuzen živou debatou toho večera, a zejména upřímností diskuse, pan de Nerval v tu chvíli věřil ve své poslání. Byl to muž velmi statečný, ale nevynikal duchem.

V tichu, které následovalo po krásných slovech to provedu, odbila půlnoc. Juliánovi se zdálo, že zvuk hodin má v sobě něco velebného a truchlivého. Byl pohnut.

Rokování pokračovalo brzy opět s rostoucí prudkostí a zejména s neuvěřitelnou prostodušností. „Ti lidé mě dají otrávit,“ myslil si Julián v některých chvílích. „Jak mohou o takových věcech mluvit před plebejcem?“

Odbily dvě hodiny a ještě se debatovalo. Domácí pán už dávno spal; pan de la Mole musel zazvonit a dát vyměnit svíčky. Ministr de Nerval odešel ve tři čtvrti na dvě, ale zkoumal předtím často Juliánovu tvář v zrcadle, které stálo vedle něho. Zdálo se, že si po jeho odchodu všichni oddechli.

Zatímco se vyměňovaly svíčky, zašeptal člověk s vestami svému sousedovi: „Bůh ví, co ten člověk řekne králi! Může nás zesměšnit a zkazit nám budoucnost.

Musí se uznat, že to byla od něho neobyčejná smělost, ba drzost, že sem přišel. Chodil sem, než se stal ministrem; ale ministerské křeslo všechno změní, člověk pak ztratí všechny zájmy. Toho by si měl být vědom. Na to by mohl přijít.“ Sotvaže ministr odešel, zavřel Bonapartův generál oči. Začal mluvit o svém zdraví, o svých ranách, pak se podíval na hodinky a odešel.

„Vsadil bych se, řekl člověk s vestami, „že generál běží za ministrem; bude se omlouvat, že zde byl, a bude se tvářit, jako by nás usměrňoval.“

Když rozespalí sluhové obnovili svíce, řekl předseda: „Dohodněme se konečně, pánové, nesnažme se dále přemluvit jeden druhého. Uvažujme o obsahu nóty, která bude za osmačtyřicet hodin předložena našim zahraničním přátelům. Mluvilo se o ministrech. Nyní, když pan de Nerval odešel, můžeme to říci. Co nám záleží na ministrech? Vnutíme jim svou vůli.“

Kardinál přisvědčil prohnaným úsměvem.

„Nic není podle mého názoru snazšího než vyložit několika slovy naše postavení,“ řekl mladý agdeský biskup s nahromaděnou potlačovanou prudkostí přepjatého fanatismu. Až dosud seděl mlčky. Julián viděl, jak jeho oči, zprvu mírné a klidné, začaly po první hodině rokování planout. Nyní mu srdce přetékalo jako láva z Vesuvu.

„Od roku 1806 až do roku 1814 se Anglie dopouštěla stále téže chyby,“ pravil, „opominula totiž působit přímo a osobně na Napoleona. Jakmile ten člověk najmenoval vévody a komoří, jakmile zřídil opět monarchii, bylo poslání, které mu Bůh svěřil, u konce; musel být obětován. Písmo svaté nám ukazuje více než na jednom místě, jak se odstraňuje tyran. (Zde následovalo několik latinských citátů.)

„Pánové, dnes nejde o to, obětovat jednoho muže, dnes nutno obětovat celou Paříž. Celá Francie se řídí podle Paříže. Nač ozbrojovat v každém okrese těch pět set mužů? To je odvážný podnik, který k ničemu nepovede. K čemu zaplétat celou Francii do věci, která se týká pouze Paříže? Jedině Paříž se svými novinami a se svými salóny je vinna. Nechť zhyne ten nový Babylón!

Nutno se rozhodnout mezi oltářem a Paříží. Toto násilné řešení odpovídá i světským zájmům trůnu. Proč se za Napoleona neodvážila Paříž ani dýchat? Ptejte se děla u svatého Rocha.“

Teprve ve tři hodiny ráno odešel Julián s panem de la Mole.

Markýz byl sklíčený a unavený. Poprvé, co mluvil s Juliánem, zazníval z jeho řeči prosebný přízvuk. Žádal na něm čestné slovo, že nikdy neprozradí přílišnou horlivost, jak to nazval, jejímž svědkem ho náhoda učinila. „Nemluvte o tom s naším zahraničním přítelem, jedině kdyby vážně naléhal a chtěl poznat naše mladé ztřeštěnce. Co jim záleží na tom, dojde-li k převratu? Stanou se kardinály a uchýlí se do Říma. Nás však v zámcích sedláci pobijí.“

Tajná nóta, kterou sestavil markýz podle šestadvacetistránkového protokolu napsaného Juliánem, byla hotova až ve tři čtvrti na pět.

„Jsem na smrt unaven,“ řekl markýz, „a je to znát i na té zprávě, není ke konci dost jasná. Jakživ jsem nebyl s něčím tak nespokojen jako s ní. Nyní si, milý příteli, jděte na několik hodin odpočinout, a poněvadž se bojím, aby vás neunesli, zamknu vás v pokoji.“

Druhého dne jel markýz s Juliánem do osamělého zámku dosti daleko od Paříže. Tam byli zvláštní lidé, jež Julián pokládal za kněze. Dostal pas s falešným jménem, ale dozvěděl se z něho konečně pravý cíl své cesty; předstíral, že jej dosud nezná. Sedl sám do kočáru.

Markýz neměl obav o Juliánovu paměť, Julián mu několikrát tajnou nótu odříkal, ale bál se, aby nebyl cestou zadržen.

„Především se snažte vypadat jako hejsek, který cestuje, aby ubil čas,“ řekl mu přátelsky, když odcházel ze salónu. „Možná, že byl včera v našem shromáždění nejeden zrádce.“

Cesta rychle ubíhala, ale byla velmi smutná. Sotvaže byl Julián z markýzova dohledu, zapomněl i na tajnou zprávu i na své poslání a myslil pouze na Matyldino pohrdavé chování.

Ve vesnici několik mil za Metami mu poštmistr přišel oznámit, že nemá koně. Bylo deset hodin večer. Julián byl velmi rozmrzelý. Objednal si večeři. Procházel se přede dveřmi a vykradl se nepozorovaně do dvora ke stájím. Koně tam neviděl.

„Ale poštmistr se mi přece zdá podezřelý,“ myslil si, „jak hrubě si mě prohlížel.“

Jak vidíme, přestával tak docela věřit všemu, co se mu řeklo. Po večeři chtěl utéci, a aby se dověděl něco o místních poměrech, odešel z pokoje a šel se do kuchyně ohřát u krbu. Jakou měl radost, když tam našel proslulého zpěváka, signora Geronima!

Neapolitán seděl v křesle, které si dal přistavit k ohni, naříkal a namluvil toho sám více než všech dvacet německých sedláků, kteří stáli kolem a civěli na něho.

„Ti lidé mě zničí“ volal na Juliána. „Slíbil jsem, že budu zítra zpívat v Mohuči. Sedm panujících knížat se sjelo, aby si mě poslechli. Ale pojďme se projít,“ dodal s významným pohledem.

Když ušli sto kroků po silnici a nikdo je už nemohl slyšet, řekl Juliánovi:

„Víte, jak to je? Ten poštmistr je darebák. Když jsem se před chvílí procházel po vesnici, dal jsem malému uličníkovi dvacet sou a ten mi všechno řekl. V jedné selské stáji na druhém konci vesnice je dvanáct koní. Chtějí zadržet nějakého kurýra.“

„Opravdu?“ řekl Julián a tvářil se nevinně.

Ale odkrytím podvodu ničeho nedosáhli. Šlo především o to, aby mohli jet dále. To se však Geronimovi a jeho příteli nechtělo podařit. „Počkejme do rána,“ řekl konečně zpěvák, „nedůvěřují nám. Mají snad na nás spadeno, buď na vás, nebo na mne. Zítra ráno si poručíme dobrou snídani; zatímco nám ji budou chystat, půjdeme se projít a utečeme. Najmeme si koně a ujedeme na nejbližší poštovní stanici.“

„A vaše zavazadla?“ zeptal se Julián, který si myslil, že snad Geronimo sám byl poslán, aby ho zadržel. Museli povečeřet a jít spát. Julián byl ještě v prvním spánku, když byl najednou probuzen hlasem dvou osob, které mluvily v jeho pokoji, jako by tam on vůbec nebyl.

V muži, který držel v rukou zastřenou svítilnu, poznal poštmistra. Světlo bylo namířeno na cestovní kufr, který si dal Julián přinést do pokoje. Vedle poštmistra kdosi stál a klidně prohledával otevřený kufr. Julián rozeznával jen černé, úzké rukávy jeho kabátu.

„To je klerika,“ řekl si a tiše uchopil malou pistoli, kterou si položil pod podušku.

„Nebojte se, že se vzbudí, pane faráři,“ pravil poštmistr. „Dali jsme mu víno, které jste sám připravil.“

„Nenalézám ani stopy po papírech,“ odvětil farář. „Mnoho prádla voňavek, pomád, drobnůstek; je to jeden z těch dnešních mladíků, kteří myslí jen na zábavu. Poslem bude spíše ten druhý, co se vydává za Itala.“

Oba přistoupili k Juliánovi, aby prohledali kapsy jeho cestovního obleku. Byl ve velkém pokušení zabít je jako zloděje. Ale to by mělo nebezpečné následky. Měl k tomu velkou chuť… „Byla by to hloupost,“ pomyslil si, „nemohl bych pak provést své poslání.“ Kněz mu prohledal oblek a řekl: „To není diplomat.“ Poodešel a udělal dobře.

„Dotkne-li se mě v posteli, běda mu!“ řekl si Julián. „Docela dobře mě může přijít probodnout, ale to bych si nenechal líbit.“

Farář se obrátil. Julián otevřel napolo oči. Jak užasl, když viděl, že je to abbé Castenède! Ačkoliv se obě osoby snažily mluvit dosti potichu, zdálo se mu opravdu hned z počátku, že poznává jeden z těch hlasů. Julián měl hroznou chuť zbavit zemi jednoho z jejích nejpodlejších lotrů.

„Ale mé poslání!“ řekl si.

Farář a jeho druh odešli. Za čtvrt hodiny poté Julián předstíral, že se právě probudil, volal a pobouřil celý dům.

„Jsem otráven,“ křičel, „mám strašné bolesti!“ Chtěl mít záminku, aby mohl přijít Geronimovi na pomoc. Našel ho napolo otráveného opiem, které dali do vína.

Julián se nějakého podobného žertu obával, proto jedl k večeři čokoládu, kterou si vzal s sebou z Paříže. Nepodařilo se mu Geronima docela vzbudit a pohnout ho, aby se dali na cestu.

„Kdyby mi dávali celé neapolské království,“ řekl zpěvák „nezřekl bych se v tuto chvíli rozkoše spánku.“

„A těch sedm panovníků!“

„Ať čekají.“

Julián odjel sám a dostal se bez další nehody k oné vznešené osobnosti. Celé odpoledne ztratil tím, že se marně domáhal slyšení. Naštěstí si vévoda vyšel ke čtvrté hodině na procházku. Julián viděl, že jde pěšky, a neváhal přistoupit k němu a poprosit ho o almužnu. Když se přiblížil na dva kroky ke vznešenému pánu, vytáhl hodinky markýze de la Mole a nápadně je ukázal.

„Jděte zpovzdáli za mnou,“ řekl mu vévoda, aniž se na něho podíval.

Když ušli asi čtvrt míle, vešel vévoda rychle do malé kavárny. A v pokoji této krčmy posledního řádu měl Julián čest odříkat vévodovi ty čtyři stránky. Když byl hotov, vévoda mu řekl: „Ještě jednou a pomaleji.“

Vévoda si dělal poznámky. – „Dojděte pěšky na nejbližší poštovní stanici. Nechte zde své věci a svůj vůz. Odjeďte co možno nejdříve do Štrasburku a dvacátého druhého tohoto měsíce (bylo desátého) se dostavte o půl jedné opět do této kavárny. Odjeďte odtud až za půl hodiny a mlčte!“

To byla jediná slova, která od něho Julián uslyšel. Stačila však, aby v něm vzbudila největší obdiv. „Tak se mají projednávat důležité záležitosti,“ myslil si. ,,Co by asi ten velký státník řekl, kdyby byl slyšel před třemi dny ty vášnivé žvanily?

Julián jel do Štrasburku dva dny. Zdálo se mu, že tam stejně nemá co dělat. Udělal velkou okliku. „Jestliže mě ten zpropadený abbé Castanède poznal, neztratí tak snadno mou stopu… A jakou radost by měl, kdyby se mi mohl vysmát a mé poslání zmařit!“

Abbé Castanède, představený kněžské policie na celé severní hranici, ho naštěstí nepoznal. A štrasburští jezuité přes svou velkou horlivost nepomyslili na to, aby Juliána pozorovali. V modrém kabátě s řádem na prsou vypadal jako mladý důstojník, velmi dbalý o svůj zevnějšek.

</section>

[^1]: V mincích po 6 francích.

[^2]: Citáty z Byrona jsou v překladu Pavla Eisnera.

[^3]: Hrdinka veršované povídky ,,Paní z Vergy“ hynoucí v domnění, že ji zradil milenec.

[^4]: Překlad J. V. Sládka.

[^5]: Náboženské spolky služebnictva, jejichž prostřednictvím církev získávala spojence v šlechtických domech.

[^6]: Podívejte se na stranu 130.

[^7]: Věřte mi.

[^8]: Co je psáno, to je dáno.

[^9]: Chytrému napověz.

[^10]: Buď zdráv a miluj mě.

[^11]: Viz v Louvru vévodu Františka Aquitánského, odkládajícího přilbu a beroucího na sebe mnišský hábit, č. 1130 (_pozn. aut._).

[^12]: Francouzská mystička.

[^13]: Venkove, kdy tě spatřím (citát je však z Horatia).

[^14]: Jsem při tobě, je to moje dílo.

[^15]: Proslulý kejklíř (pozn. autora).

[^16]: Rossiniho opera.

[^17]: To mluví nespokojenec (poznámka Molièrova k Tartuffovi). _Pozn. autora._

[^18]: Biskup a ministr narozený v Besançonu.

[^19]: Redaktoři satirického časopisu, uvěznění pro urážku vlády.

[^20]: Musím se potrestat, jestliže jsem příliš milovala.

[^21]: Syn zedníka, který velel části roajalistické armády při vendéském povstání.

[^22]: Slavný kazatel.

[^23]: Jestliže dovolí osud.

[^24]: Od této chvíle již neřeknu ani slovo.

[^25]: Zde mluví z něho jakobín (_Pozn. aut.)._

[^26]: Od La Fontaina; podle nich je „manželský svazek tísnivým ortelem“.
