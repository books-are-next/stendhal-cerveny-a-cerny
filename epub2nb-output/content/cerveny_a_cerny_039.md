---
title: 3\. První kroky
contentType: prose
---

<section>

_To nesmírné údolí, plné skvoucích světel a tolika tisíc lidí, mě oslňuje. Nikdo mě nezná a všichni mě předčí. Ztrácím hlavu._

— REINA: BÁSNĚ

Když Julián druhého dne časně zrána opisoval v knihovně dopisy, vešla tam slečna Matylda tajnými dvířky, která byla velmi dobře skryta za hřbety knih. Zatímco se Julián obdivoval tomu zařízení, zdála se slečna Matylda velmi překvapena a dosti nemile dotčena, že se tam s ním setkává. Měla ve vlasech natáčky a to jí dodávalo tvrdého, pyšného a skoro mužského vzhledu. Slečna de la Mole měla ve zvyku krást nepozorovaně knihy v knihovně svého otce. Juliánova přítomnost toho jitra její úmysl překazila a zlobilo ji to tím více, že si chtěla vzít druhý svazek Voltairovy Babylónské princezny, důstojný doplněk její neobyčejně monarchistické a náboženské výchovy, která byla mistrovským dílem Srdce Ježíšova. Ta ubohá dívka požadovala již v devatenácti letech od románu pikantní duchaplnost, aby se jí líbil.

Ke třetí hodině se v knihovně objevil hrabě Norbert; přišel si přečíst noviny, aby mohl večer mluvit o politice, a byl velmi rád, že se s Juliánem setkává; už na něho úplně zapomněl. Choval se k němu bezvadně; nabídl mu, aby si s ním vyjel na koni. „Otec nám dává až do večeře volno.“

Julián pochopil toto nám a zdálo se mu to velmi milé. „Můj Bože, pane hrabě, kdyby šlo o to porazit osmdesát stop vysoký strom, otesat jej a nadělat z něho prken, dokázal bych to dobře, to mohu říci; ale v životě jsem na koni seděl sotva šestkrát.“

„Nuže, pak to bude posedmé,“ řekl Norbert.

Potají si Julián vzpomínal na vjezd …ského krále do Verrières a myslil si o sobě, že je výborný jezdec. Ale když se vraceli z Bouloňského lesíku a Julián se chtěl rychle vyhnout bryčce, spadl uprostřed ulice du Bac z koně a celý se zamazal od bláta. Naštěstí měl dva obleky. Při večeři mu chtěl markýz dát příležitost zúčastnit se hovoru a zeptal se ho, jak se mu dařilo na projížďce; Norbert odpověděl rychle za něho všeobecnými frázemi.

„Pan hrabě je ke mně velmi laskav,“ dodal Julián. „Děkuji mu za to a dovedu si toho vážit. Byl tak dobrý, že přikázal, aby mi dali nejpokojnějšího a nejhezčího koně; ale nemohl mě přece k němu přivázat, a tak jsem právě uprostřed dlouhé ulice u mostu z koně spadl.“

Slečna Matylda se marně snažila potlačit výbuch smíchu a pak se prostořece vyptávala na podrobnosti. Julián se toho zhostil velmi prostě; aniž to věděl, choval se roztomile.

„Prorokuji tomu mladému knězi, že to někam přivede,“ řekl markýz akademikovi. „Musíme uvážit, že je to prostý venkovan! To zde ještě nikdy nebylo a také nikdy nebude; a k tomu vypravuje o své nehodě před dámami!“

Julián vypravováním nehody posluchače tak rozveselil, že ke konci večeře, když rozmluva přešla na jiné věci, vyptávala se slečna Matylda svého bratra ještě na podrobnosti té nešťastné události. Když její otázky nebraly konce a Julián se setkal několikrát s jejím pohledem, odvážil se odpovědět přímo, ačkoliv nebyl tázán, a všichni tři se nakonec smáli jako tři mladí obyvatelé nějaké vesnice hluboko v lesích.

Druhého dne byl Julián na dvou teologických přednáškách a potom se vrátil domů opsat asi dvacet dopisů. V knihovně vedle jeho místa seděl mladý muž, který byl velmi pečlivě oblečen, ale měl neuhlazené chování a závistivou tvář.

Vešel markýz.

„Co tu děláte, pane Tanbeau?“ otázal se přísně hosta.

„Myslil jsem…“ odpověděl mladý muž s poníženým úsměvem.

„Ne, pane, nemyslil jste. Byl to pouze pokus, ale nešťastný.“

Mladý Tanbeau zlostně vstal a zmizel. Byl to synovec akademika, přítele paní de la Mole. Chtěl se věnovat literatuře a akademik prosadil, že si ho markýz vzal za sekretáře. Tanbeau pracoval v odlehlém pokoji. Když se dověděl, jaké přízně Julián požívá, chtěl se s ním o ni dělit a usadil se tedy ráno se svými psacími potřebami v knihovně.

Ve čtyři hodiny se Julián po krátkém váhání osmělil jít za hrabětem Norbertem. Ten si právě chtěl vyjet na koni, a protože byl velmi zdvořilý, byl tím uveden do rozpaků.

„Myslím, že bude nejlépe,“ pravil Juliánovi, „abyste počal brzy chodit do jízdárny a za několik týdnů bude pro mne velkým potěšením, budu-li si moci s vámi vyjet.“

„Chtěl jsem vám poděkovat za laskavost, kterou jste mi včera prokázal; buďte ujištěn, pane hrabě, že vím velmi dobře, čím jsem vám zavázán,“ dodal Julián velmi vážně. „Není-li váš kůň mou včerejší neobratností poraněn a je-li volný, rád bych si dnes opět na něm vyjel.“

„Jak si přejete, milý Soreli, ale na vaši odpovědnost a nebezpečí. Předpokládejte, že jsem vám uvedl všechny námitky, jichž vyžaduje opatrnost; ale jsou už čtyři hodiny, nemáme času nazbyt.“

Když již seděl na koni, zeptal se mladého hraběte:

„Co mám dělat, abych nespadl?“

„Mnoho věcí,“ odpověděl Norbert s hlasitým smíchem. „Například nenaklánět se dopředu.“

Julián se rozjel tryskem. Byli na náměstí Ludvíka XVI. „Jste příliš odvážný,“ řekl Norbert, „je tu mnoho vozů, a to ještě neopatrně řízených. Spadnete-li, nějaká bryčka vás přejede; nikomu ani nenapadne, aby si snad uzdou poranil koně, kdyby ho náhle strhl zpět.“

Norbert nejméně dvacetkrát viděl, jak užuž Julián padá. Ale přece se projížďka skončila bez nehody. Když se vrátili domů, řekl Norbert sestře:

„Představuji vám ohromného odvážlivce.“

Při večeři vypravoval otci přes celý stůl o Juliánově smělosti; to bylo vše, co bylo možno na jeho jezdeckém umění chválit. Ráno slyšel mladý hrabě, jak si sluhové při čištění koní vyprávějí o Juliánově pádu a urážlivě se mu posmívají.

Přestože mu bylo prokazováno tolik laskavosti, cítil se Julián brzy v rodině de la Mole osamocen. Všechny jejich zvyky se mu zdály podivné a žádnému se nemohl přizpůsobit. Jeho přehmaty budily u služebnictva veselost.

Abbé Pirard odjel na svou faru. „Je-li Julián slabá třtina, ať se zlomí; je-li odvážný, pomůže si sám,“ myslil si.

</section>
