---
title: 39\. Pletichy
contentType: prose
---

<section>

_Castres, 1676. – Ve vedlejším domě právě bratr zavraždil sestru. Ten šlechtic spáchal už jednu vraždu. Jeho otec dal tajně rozdat pět set tolarů členům rady a zachránil mu život._

— LOCKE, CESTA PO FRANCII

Když Matylda vyšla z biskupského paláce, poslala okamžitě posla k paní de Fervaques; ani na chvíli ji nezdržel strach, že se bude kompromitovat. Zapřísahala svou sokyni, aby jí opatřila vlastnoruční dopis biskupa …ského pro pana de Frilair. A dokonce ji prosila, aby rychle přijela sama do Besançonu. Pro žárlivou a pyšnou Matyldu to byl hrdinský čin.

Na radu Fouquého o tom Juliánovi z opatrnosti nic neřekla.

Beztoho už ho znepokojovala její přítomnost. Byl před blížící se smrtí šlechetnější než v celém svém dřívějším životě, a proto trpěl výčitkami nejen vůči panu de la Mole, nýbrž také vůči Matyldě.

„Jak to, že bývám často roztržitý nebo i mrzutý, když je Matylda u mne?“ říkal si. „Ničí si pro mne život, a já se jí tak odměňuji! Jsem tedy přece zlý člověk?“ Pokud byl ovládán ctižádostí, nestaral se o takové otázky. Tehdy byl v jeho očích jedinou hanbou neúspěch.

Jeho nespokojenost se sebou samým byla v Matyldině přítomnosti ještě větší, protože v ní nyní vzbuzoval zvláštní a šílenou lásku. Mluvila stále o podivných obětech, jež chtěla přinést k jeho záchraně.

Byla opojena citem, na nějž byla hrdá a který zvítězil nad její pýchou, a byla by nejraději v každém okamžiku života vykonala pro Juliána nějaký neobyčejný skutek. Její dlouhé rozhovory s Juliánem byly vyplněny nejdobrodružnějšími a nejnebezpečnějšími plány. Dobře placení žalářníci dovolovali Matyldě dělat ve vězení, co chtěla. Nestačilo jí, že obětovala svou dobrou pověst; nezáleželo jí na tom, dozví-li se celá společnost o jejím stavu. Jeden z nejméně fantastických plánů, o nichž snila její podrážděná a odvážná obrazotvornost, bylo vrhnout se na kolena před tryskem jedoucím královským kočárem a prosit o milost pro Juliána. Tak chtěla obrátit na sebe panovníkovu pozornost, ačkoliv se vydávala v nebezpečí, že bude tisíckrát přejeta. Byla jista, že pomocí svých přátel u dvora bude připuštěna do vyhrazených částí saintcloudského parku.

Julián nebyl hoden takové obětavosti; po pravdě řečeno, byl unaven hrdinstvím. Byl by měl smysl pro prostou, naivní a skoro nesmělou něhu, kdežto Matyldina hrdá povaha potřebovala stále myslit na lidi a na veřejnost**_._**

Při vší úzkosti a starosti o život svého milence, jehož nechtěla přežít, pociťovala tajnou potřebu uvádět veřejnost v úžas přemírou lásky a vznešeností svých činů.

Julián se hněval sám na sebe, že ho její hrdinství nedojímá. Co teprve, kdyby byl věděl, jakými ztřeštěnými plány doléhala Matylda na věrného, ale nanejvýš rozvážného a omezeného Fouquého!

Neodsuzoval Matyldinu oddanost; neboť také on by byl obětoval celé jmění a vystavil život největším nebezpečím, aby Juliána zachránil. Ale hrozil se toho, že Matylda tak mrhá penězi. Poněvadž Fouqué byl venkovan a peněz si velice vážil, první dny mu velkorysé Matyldino utrácení imponovalo.

Konečně si všiml, že plány slečny de la Mole se ustavičně mění, a ulehčilo se mu, když nalezl slovo, jímž mohl v duchu kárat povahu, která ho tak unavovala: byla vrtkavá**_._** Od toho přívlastku je jenom krok k přívlastku bláznivá, který je na venkově výrazem největšího odsouzení.

„Je zvláštní,“ řekl si Julián jednoho dne, když Matylda odešla z vězení, „že mě tak prudká vášeň nechává úplně chladným! A před dvěma měsíci jsem ji zbožňoval! Četl jsem kdesi, že v blízkosti smrti člověk ztrácí o vše zájem. Ale je hrozné, když člověk cítí, že je nevděčný, a nemůže se změnit. Což jsem sobec?“ Dělal si proto pokořující výčitky.

Ctižádost v jeho srdci pohasla, ale z jejího popela se zrodil jiný cit; nazýval jej lítostí nad tím, že chtěl zavraždit paní de Rênal.

Ve skutečnosti ji šíleně miloval. Když byl sám a nemusel se bát, že bude vyrušen, nacházel neobyčejné štěstí ve vzpomínkách na blažené dny, které kdysi strávil ve Verrières a Vergy. Nejmenší příhody z těch příliš rychle uplynulých dob měly pro něho neodolatelnou svěžest a kouzlo. Nevzpomínal nikdy na své pařížské úspěchy; zprotivily se mu.

Žárlivá Matylda tuto náladu, která den ode dne vzrůstala, vycítila. Pozorovala velmi dobře, že musí bojovat proti Juliánově náklonnosti k samotě. Někdy vyslovovala se strachem jméno paní de Rênal. Viděla, jak se Julián vždy zachvěl. Od té chvíle její vášeň neznala míry ani mezí.

„Umře-li, zemřu po něm,“ říkávala si docela upřímně. „Co asi řeknou v pařížských salónech, až se dovědí, že dívka mého stavu zbožňovala tak nesmírně milence odsouzeného k smrti?“ Abychom našli takové city, museli bychom se vrátit až do dob rytířských; taková láska rozechvívala srdce ve století Karla IX. a Jindřicha III.

Mezi projevy nejhoroucnější lásky, když tiskla Juliánovu hlavu k srdci, říkala si s hrůzou: „Tato krásná hlava musí padnout! Budiž!“ dodávala roznícena hrdinstvím, ve kterém nacházela štěstí, „ale rty, které tisknu na ty krásné vlasy, budou za necelých čtyřiadvacet hodin poté ztuhlé.“

Vzpomínky na tyto chvíle hrdinství a kruté rozkoše ji ovládaly neodolatelnou mocí. Svůdná myšlenka na sebevraždu, která byla její pyšné duši dosud cizí, ji popadla a brzy ji úplně ovládla. „Ne, krev mých předků nezvětrala, než se dostala až ke mně,“ říkala si Matylda hrdě.

„Rád bych vás o něco poprosil,“ řekl jí jednoho dne její milenec. „Dejte své dítě na opatrování do Verrières. Paní de Rênal bude na kojnou dohlížet.“

„Je to kruté, co mi říkáte…“ A Matylda zbledla.

„Máš pravdu a prosím tě tisíckrát za odpuštění,“ zvolal Julián, procitnuv ze svého snění, a sevřel ji v náručí.

Osušil jí slzy a vrátil se ke své myšlence, ale obratněji. Dal rozmluvě ráz melancholického filosofování. Mluvil o budoucnosti, která se měla brzy pro něho uzavřít.

„Musíme přiznat, milá přítelkyně, že vášně jsou v životě opravdovým neštěstím. Ale setkáváme se s nimi pouze u hlubších povah… Smrt mého syna by byla pro vaši pyšnou rodinu vlastně štěstím a věrní sluhové to uhodnou. Zanedbanost bude údělem toho dítěte neštěstí a hanby… Doufám, že po nějaké době, kterou nechci blíže stanovit, ale jíž hledím směle vstříc, vyhovíte mému poslednímu přání: provdáte se za markýze Croisenoise.“

„Cože, já zneuctěná!“

„Jména, jako je vaše, se zneuctění nemůže dotknout. Budete vdovou, vdovou po šílenci, toť vše. Půjdu dále: pohnutkou mého zločinu nebyly peníze, není tudíž nečestný. Možná že zatím nějaký zákonodárce filosof zvítězí nad předsudky současníků a odstraní trest smrti. Pak některý jeho přívrženec uvede za příklad: První muž slečny de la Mole byl šílenec, ale nebyl zlý člověk, nebyl zločinec. Bylo absurdní, že mu sťali hlavu… Pak má památka už nebude potupná; aspoň po nějaké době… Vaše postavení ve společnosti, vaše bohatství, a dovolte, abych to řekl, vaše vynikající duševní vlastnosti dopomohou panu de Croisenois, až se stane vaším chotěm, k významu, jehož by sám dosíci nemohl. Má jen svou urozenost a statečnost a tyto vlastnosti samy o sobě sice roku 1729 tvořily dokonalého muže, ale o sto let později jsou již přežitkem a vzbuzují pouze neoprávněnou domýšlivost. Kdo chce stát v čele francouzské mládeže, musí mít ještě jiné vlastnosti.

Svou pevnou a podnikavou povahou budete oporou straně, do níž uvedete také svého manžela. Budete moci následovat příkladu slavných žen Frondy, jako byla vévodkyně Chevreusová a vévodkyně Longuevillová… Ale pak, drahá přítelkyně, božský zápal, jenž ve vás v tuto chvíli plane, bude už trochu ztlumen.

Dovolte, abych vám to směl říci,“ dodal po mnoha jiných přípravných frázích, „za patnáct let budete pokládat lásku, kterou jste ke mně cítila, za omluvitelnou pošetilost, ale přece jen za pouhou pošetilost.“

Zarazil se náhle a zamyslil se. Znovu se octl tváří v tvář myšlence pro Matyldu tak urážlivé. „Za patnáct let bude paní de Rênal mého syna zbožňovat, a vy si na něho už ani nevzpomenete.“

</section>
