---
title: |-
  36.
  Smutné podrobnosti
contentType: prose
---

_Nečekejte ode mne slabost. Pomstil jsem se. Zasluhuji smrt a zde mne máte. Modlete se za mou duši._

— SCHILLER

Julián zůstal bez hnutí, nevěděl, co se kolem něho děje. Když se zase trochu vzpamatoval, viděl, že všichni věřící utíkají z kostela; kněz odešel od oltáře. Julián šel pomalu za několika ženami, které s křikem před ním prchaly. Jedna žena, která chtěla utéci rychleji než ostatní, do něho prudce strčila, takže upadl. Nohy se mu zapletly do židle převržené davem. Když vstával, cítil, že ho kdosi chytil za krk. Byl to četník v parádní uniformě; zatýkal ho. Julián bezděky sáhl po pistolích, ale druhý četník ho uchopil za ruce.

Odvedli ho do vězení. Vešli do cely, dali mu na ruce pouta a nechali ho o samotě; dveře se za ním zavřely na dva západy. To vše se odehrálo velmi rychle a Julián si to ani neuvědomoval.

Když se vzpamatoval, řekl hlasitě: „Na mou věru, všemu je konec… Za čtrnáct dnů gilotina… anebo se zabít sám do té doby.“ Dále myslit nemohl; bylo mu, jako by mu někdo vší silou svíral hlavu. Rozhlédl se kolem sebe, zdali ho někdo nedrží. Za nějakou chvíli tvrdě usnul.

Paní de Rênal nebyla raněna smrtelně. První kulka jí prostřelila klobouk; právě když se obrátila, vyšla druhá rána. Náboj ji zasáhl do ramene, roztříštil ramenní kost a kupodivu odrazil se od ní ke gotickému sloupu, z něhož urazil velký kus kamene.

Když jí chirurg, důvěryhodný muž, po dlouhém a bolestném ošetření řekl: „Ručím za váš život jako za svůj,“ paní de Rênal zesmutněla.

Již dlouho upřímně toužila po smrti. Dopis panu de la Mole, který na ní vynutil její nynější zpovědník, zasadil poslední ránu té bytosti zkrušené dlouhým žalem. Příčinou jejího zármutku bylo odloučení od Juliána; ona tomu říkala výčitky svědomí_._ Její zpovědník, mladý, ctnostný a horlivý kněz, který teprve nedávno přijel z Dijonu, ji brzy prohlédl.

„Zemřít takto, ale ne vlastní rukou, by přece nebylo hříchem,“ myslila si paní de Rênal. „Bůh mi snad odpustí, že se těším na smrt.“ Neodvážila se dodat: „A zemřít Juliánovou rukou by bylo pro mne nejvyšším štěstím.“

Sotva se zbavila lékaře a všech přátel, kteří k ní přispěchali, dala zavolat komornou Elisu.

„Žalářník,“ řekla jí a silně se při tom zarděla, „je krutý člověk. Bude ho bezpochyby týrat, aby se mi zavděčil… Ta myšlenka je mi nesnesitelná. Nemohla byste jít jakoby z vlastního popudu k žalářníkovi a odevzdat mu tento balíček s několika dukáty? Řekněte mu, že náboženství zakazuje trýznit vězně… Nesmí ovšem o těch penězích nikomu říci.“ Této okolnosti děkoval Julián, že s ním verrièreský žalářník nakládal lidsky. Byl to stále ještě ten dokonalý byrokrat Noiroud, jemuž návštěva pana Apperta kdysi nahnala tolik strachu.

Do vězení se dostavil vyšetřující soudce.

„Vraždil jsem po předchozím uvážení,“ řekl mu Julián. „Pistole jsem koupil a dal nabít u zdejšího puškaře. Článek 1342 trestního zákona je jasný. Zasluhuji smrt a očekávám ji.“

Soudce užasl nad touto odpovědí. Chtěl mu klást ještě více otázek, aby se obžalovaný ve svých odpovědích zapletl_._

„Ale nevidíte,“ řekl Julián s úsměvem, „že doznávám svůj zločin tak dokonale, jak si jen můžete přát? Jděte, pane, kořist, kterou pronásledujete, vám neujde. Budete mít to potěšení mě odsoudit. Prosím, abyste mě ušetřil své přítomnosti.“

„Musím vykonat ještě jednu trapnou povinnost,“ pomyslil si Julián. „Musím napsat slečně de la Mole.“

  

_Pomstil jsem se, psal jí. Naneštěstí se mé jméno objeví v novinách, takže mi nebude dopřáno odejít z tohoto světa jako neznámý. Za dva měsíce budu mrtev. Pomsta byla krutá jako má bolest nad mým odloučením od Vás. Od této chvíle si zapovídám napsat nebo vyslovit Vaše jméno. Nemluvte nikdy o mně, ani se svým synem: mlčení je jedinou možností, jak mi můžete projevit úctu. Pro většinu lidí budu sprostým vrahem… Dovolte mi, abych v tomto posledním okamžiku řekl pravdu: zapomenete na mne. Tato katastrofa, o níž, radím Vám, nikdy nemluvte se žádným smrtelníkem, ukojí na několik let Vaši romantičnost a zálibu v dobrodružství. Byla byste se hodila mezi středověké hrdiny; dokažte, že máte jejich pevnou povahu. To, co se má stát, musí být provedeno tajně a tak, abyste nebyla kompromitována. Žijte nějakou dobu pod falešným jménem a nikomu se s ničím nesvěřujte. Budete-li však nutně potřebovat přátelskou pomoc, obraťte se na abbé Pirarda._

_Nemluvte s nikým jiným, obzvláště ne s lidmi své společenské třídy, jako je de Luz, de Caylus._

_Za rok po mé smrti se vdejte za pana de Croisenois; prosím Vás o to, nařizuji Vám to jako Váš manžel. Nepište mi, neodpověděl bych. Nejsem snad tak zlý jako Jago, ale pravím s ním: From this time forth I never will speak word.[**\[24\]**](./resources/undefined)_

_S nikým už nepromluvím a nikomu už nebudu psát; Vám budou určena má poslední slova a mé poslední projevy obdivu._

_J. S._

  

Teprve když Julián dopis odeslal a trochu se vzpamatoval, poprvé si uvědomil, jak se cítí nešťasten. To velké slovo „zemřu“ mu muselo postupně vyrvat ze srdce všechny ctižádostivé naděje. Smrt sama o sobě mu nepřipadala hrozná_._ Celý jeho život byl jen dlouhou přípravou k neštěstí a nikdy nezapomínal na to, které se pokládá za největší.

Řekl si: „A co kdybych se měl za dva měsíce bít s nějakým proslulým šermířem, byl bych takový slaboch, že bych na to stále myslil a stále se bál?“

Více než hodinu se pokoušel o to, aby se po té stránce dobře poznal.

Když viděl konečně jasně do své duše a když viděl pravdu před sebou tak zřetelně jako jeden ze sloupů ve svém vězení, začal myslit na výčitky svědomí!

„Proč bych si měl něco vyčítat? Byl jsem krutě uražen; zabil jsem, zasluhuji trest a to je všechno. Umírám, ale svůj účet s lidstvem jsem vyrovnal. Nezanechávám nesplněné povinnosti, nejsem nikomu nic dlužen. Na mé smrti není nic potupného, jedině její způsob. To ovšem v očích verrièreských šosáků k mé hanbě úplně postačí. Ale co zasluhuje z duševního hlediska většího pohrdání? Ostatně měl bych prostředek, jímž bych jim imponoval: až půjdu k popravišti, mohl bych lidu házet peníze. Má památka ve spojení s představou zlata by pro ně nabyla lesku.“

Po této úvaze, která se mu za minutu zdála zcela správnou, si řekl: „Nemám již na světě co dělat“, a tvrdě usnul.

K deváté hodině večer ho vzbudil žalářník; přinášel mu večeři.

„Co říkají ve Verrières?“

„Pane Juliáne, přísaha, kterou jsem složil před křížem u královského soudu v den, kdy jsem byl dosazen na své místo, mě zavazuje mlčet.“

Mlčel, ale neodcházel. Jeho sprosté pokrytectví Juliána bavilo. „Musím ho,“ pomyslil si, „nechat hodně dlouho čekat na těch pět franků, za něž mi chce prodat své svědomí.“

Když žalářník viděl, že Julián už bude po večeři a že se ho dosud nepokusil podplatit, řekl falešně a sladce:

„Přátelství, které k vám chovám, pane Juliáne, mě nutí mluvit, ačkoliv se říká, že je to proti zájmu spravedlnosti, poněvadž byste podle toho mohl zařídit svou obhajobu… Pan Julián je přece dobrý člověk a bude jistě potěšen, uslyší-li, že se paní de Rênal daří lépe.“

„Jak to? Ona není mrtva?“ zvolal Julián překvapeně.

„Cožpak jste to nevěděl?“ řekl žalářník s tupým výrazem ve tváři, který se však brzy proměnil ve výraz blažené lakotnosti. „Bylo by velmi spravedlivé, kdybyste dal něco lékaři, který podle zákona a spravedlnosti neměl mluvit. Ale abych vám udělal radost, šel jsem sám k němu a on mi všechno vypravoval…“

„Rána tedy není smrtelná,“ řekl mu Julián netrpělivě, „ručíš mi za to svým životem?“

Žalářník, obr šest stop vysoký, dostal strach a couvl ke dveřím. Julián viděl, že se touto cestou pravdu nedozví. Posadil se opět a hodil Noiroudovi dukát.

Když Julián z dalšího vyprávění žalářníkova stále určitěji poznával, že poranění paní de Rênal není smrtelné, cítil, že mu stoupají slzy do očí.

„Odejděte!“ řekl náhle.

Žalářník poslechl. Sotvaže se zavřely dveře, Julián zvolal: „Pane Bože, ona není mrtvá!“ Padl na kolena a hořce se rozplakal.

V této výsostné chvíli byl věřícím člověkem. „Co je mi do pokrytectví kněží? Může něco ubrat na pravdivosti a vznešenosti Boha?“

Teprve teď počal Julián spáchaného zločinu litovat. Byl by upadl v zoufalství, kdyby zvláštní shodou nebyl právě nyní ustal stav tělesného podráždění a polovičního šílenství, v němž byl od svého odjezdu z Paříže do Verrières.

Jeho slzy prýštily ze šlechetného pramene. Neměl nejmenší pochybnosti o tom, že bude odsouzen k smrti.

„Ona tedy zůstane naživu!“ řekl si… „Bude žít, odpustí mi a bude mě milovat…“

Druhého dne ráno ho žalářník probudil velmi pozdě.

„Musíte mít výborné nervy, pane Juliáne,“ řekl mu. „Byl jsem zde již dvakrát, ale nechtěl jsem vás budit. Tu máte dvě láhve výtečného vína, které vám posílá náš pan farář Maslon.“

„Cožpak ten lotr je ještě zde?“ zvolal Julián.

„Ano, pane Soreli,“ odpověděl žalářník tiše. „Ale nemluvte tak hlasitě, mohlo by vám to uškodit.“

Julián se srdečně rozesmál.

„Tam, kam jsem dospěl, příteli, mohl byste mi uškodit pouze vy, kdybyste přestal být laskavý a lidský… Zaplatím vám dobře,“ řekl Julián odmlčev se a začal se opět tvářit pánovitě; své chování hned ospravedlnil peněžitým darem.

Noiroud vyprávěl znovu a co nejpodrobněji všechno, co se dověděl o paní de Rênal, ale nezmínil se o návštěvě slečny Elisy.

Byl ponížený a úslužný, jak jen bylo možno. Juliánovou hlavou probleskla myšlenka: „Tento neohrabaný obr nevydělá více než tři nebo čtyři sta franků, zřídkakdy mívá někoho ve vězení. Mohu mu zajistit deset tisíc franků, bude-li chtít se mnou uprchnout do Švýcar… Jediná potíž by při tom byla přesvědčit ho, že svůj slib splním.“ Ale pomyšlení, že by musel s tím lotrem mít dlouhý rozhovor, ho naplnilo odporem a myslil raději na něco jiného.

Večer už bylo na to pozdě. O půlnoci pro něho přijel poštovský vůz. S četníky, kteří ho doprovázeli, byl velmi spokojen. Když přijel ráno do besançonského žaláře, byl ke své radosti ubytován v nejvyšším poschodí gotické věže. Usoudil, že stavba pochází z počátku čtrnáctého století; obdivoval se její kráse a půvabné lehkosti. Úzkou mezerou mezi zdmi měl přes hluboký dvůr nádhernou vyhlídku.

Následujícího dne byl vyslýchán. Poté ho několik dní nechali na pokoji. Byl klidný. Jeho případ se mu zdál docela prostý. „Chtěl jsem zabít, musím tedy být zabit.“

Více o tom nepřemýšlel. Soud, trapné předstoupení před veřejnost, obhajoba, to všechno pokládal za nepatrné nepříjemnosti, za nudné obřady, na něž bylo čas myslit až daného dne. Nezabýval se rovněž myšlenkou na popravu. „Na to mám čas až po rozsudku.“ Život mu nepřipadal nijak nudný; viděl všechno v novém světle. Neměl už ctižádost. Na slečnu de la Mole myslil zřídka. Hodně ho zaměstnávaly výčitky svědomí a přiváděly mu často před oči obraz paní de Rênal, zvláště za nočního ticha, rušeného v té vysoké věži pouze křikem mořského orla.

Děkoval nebesům, že ji nezranil smrtelně. „To je zvláštní,“ myslil si, „domníval jsem se, že svým dopisem panu de la Mole zničila navždy mé budoucí štěstí, a nyní, sotva čtrnáct dní ode dne, kdy svůj dopis napsala, nemyslím již na nic z toho, co tehdy zaměstnávalo mou mysl… Mít tak dva nebo tři tisíce franků ročního důchodu a žít klidně v horách, jako jsou kolem Vergy… Tehdy jsem byl šťasten… Ani jsem si svého štěstí nebyl vědom!“

V jiných okamžicích vyskakoval prudce ze židle. „Kdybych byl paní de Rênal poranil smrtelně, byl bych se zabil… Musím být o tom pevně přesvědčen, jinak bych musel pohrdat sám sebou.

Zabít se! Nebylo by to nejlepší?“ říkal si, „Soudci, ti lidé paragrafů, se vrhnou na ubohého obžalovaného a dali by pověsit i nejlepšího občana, kdyby za to dostali nějaký řád… Unikl bych jejich moci, jejich urážkám ve špatné francouzštině, kterou místní noviny nazvou výmluvností.

Mohu žít ještě pět nebo šest týdnů, více nebo méně… Zabít se! Ne, rozhodně ne,“ řekl si po několika dnech. „Napoleon také žil…

Ostatně můj život je docela příjemný; je zde klid; nic mě neobtěžuje,“ dodal se smíchem a začal si poznamenávat knihy, které si chtěl dát poslat z Paříže.
