---
title: |-
  22.
  Jak se jednalo roku 1830
contentType: prose
---

_Řeč byla dána člověku na to, aby skryl svou myšlenku._

— R. P. MALAGRIDA

Sotva přišel Julián do Verrières, vyčítal si, že byl k paní de Rênal nespravedlivý. „Byl bych jí pohrdal jako hloupou ženou, kdyby byla svou slabostí prohrála výstup s panem de Rênal! Ale provedla svou věc neobyčejně diplomaticky a je mi líto mého poraženého nepřítele. Je to ode mne poněkud šosácky malicherné; má ješitnost je raněna, poněvadž pan de Rênal přece něco znamená, je členem velké, vznešené společnosti, k níž mám také čest náležet; jsem hlupák.“

Chélan odmítl pohostinství, jež mu nejváženější liberálové z okolí o závod nabízeli, když se po sesazení musel vystěhovat z fary. Oba pokoje, jež si najal, byly plné knih. Julián, aby ve Verrières ukázal, co to znamená být knězem, došel k otci asi pro tucet jedlových prken a nesl je sám na zádech hlavní ulicí. Vypůjčil si od bývalého spolužáka nástroje a brzy sbil dohromady jakousi knihovnu, v níž seřadil Chélanovy knihy.

„Myslil jsem, že tě světská marnivost zkazila,“ řekl mu stařec pláče radostí; „tím jsi napravil svůj dětinský kousek s tou křiklavou uniformou čestné stráže, kousek, který ti připravil tolik nepřátel.“

Pan de Rênal nařídil Juliánovi, aby bydlel v jeho domě. Nikdo netušil, co se přihodilo. Třetího dne po jeho příchodu do Verrières nepřišel za Juliánem až do pokoje nikdo menší než sám pan podprefekt de Maugiron. Teprve po dvou hodinách suchopárného žvanění a nekonečných nářků na lidskou špatnost, na nepoctivost lidí spravujících veřejné pokladny, na nebezpečí ohrožující ubohou Francii atd. atd. počal Julián konečně chápat účel jeho návštěvy. Již byli na chodbě u schodů a ubohý, napolo propuštěný vychovatel vyprovázel s patřičnou úctou budoucího prefekta některého šťastného departementu, když pan de Maugiron ráčil projevit zájem o Juliánovy majetkové poměry a chválil ho za to, že má tak skromné požadavky atd. atd. Posléze Juliána co nejotcovštěji objal a učinil mu návrh, aby dal panu de Rênal výpověď a přijal místo u úředníka, který má také děti, jež by potřebovaly výchovy**_,_** a jenž by jako král Filip děkoval nebesům ani ne tak za to, že mu dala děti, jako spíše za to, že jim dopřála narodit se nablízku Juliána. Jejich vychovatel by dostával osm set franků ročně a neplatily by se měsíčně, poněvadž se to na dobrou rodinu nehodí, pravil pan de Maugiron, nýbrž čtvrtletně, a to vždy předem.

Nyní byla řada na Juliánovi, který již půldruhé hodiny netrpělivě čekal, až bude moci odpovědět. Jeho odpověď byla dokonalá a zejména dlouhá jako úřední výnos; napovídala vše, ale neříkala nic určitého. Byla v ní patrna vážnost k panu de Rênal, úcta k veřejnému mínění verrièreskému a vděčnost k slovutnému podprefektovi. A podprefekt žasl, že nalezl ještě většího jezuitu, než je sám; marně se však pokoušel dostat z něho nějakou určitou odpověď. Julián s radostí použil příležitosti, aby se pocvičil v řečnictví, a opakoval svou odpověď jinými slovy. Výmluvný ministr, který chce nějak vyplnit konec zasedání, kdy se zdá, že se sněmovna míní probudit, nepověděl nikdy méně více slovy. Když pan de Maugiron odešel, dal se Julián do bláznivého smíchu. Aby využil své jezuitské nálady, napsal panu de Rênal devítistránkový dopis, kde mu oznamoval všechno, co mu bylo řečeno, a žádal ho uctivě o radu.

„Ten taškář mi ale přece neřekl jméno osoby, která mi činí ten návrh! Je to asi pan Valenod, který v mém vyhnanství ve Verrières vidí účinek svého anonymního dopisu.“

Když odeslal dopis, šel Julián, spokojený jako lovec, který se za krásného podzimního dne dostane v šest hodin ráno na planinu oplývající zvěří, k panu Chélanovi, aby se s ním poradil. Ale než došel k dobrému faráři, seslala mu štědrá nebesa do cesty pana Valenoda, jemuž nezatajil, že jeho srdce se ještě nerozhodlo; chudý hoch jako on se musí cele oddat náklonnosti, kterou mu Bůh vložil do srdce, ale zde, na tom ubohém světě, náklonnost není vše. Má-li být důstojným dělníkem na vinici Páně a nemá-li být docela nehoden tolika učených spolupracovníků, potřebuje vzdělání; měl by strávit dvě velmi nákladná léta v besançonském semináři; musí si tedy nutně na to ušetřit, což je mnohem snazší při platu osmi set franků, vyplácených čtvrtletně, než při šesti stech francích, jež se každý měsíc utratí. Zároveň se mu však prý zdá, že nebesa, která ho přivedla k Rênalovým dětem a vnukla mu zvláštní náklonnost k nim, mu chtějí ukázat, že by nejednal správně, kdyby zanechal jejich výchovy a věnoval se výchově jiných dětí…

V tomto druhu výmluvnosti, která nahrazovala rychlost v jednání obvyklou za císařství, dosáhl Julián takového stupně dokonalosti, že se nakonec sám nudil zvukem svých slov.

Když se vrátil domů, očekával ho sluha pana Valenoda v parádní livreji. Hledal ho po celém městě, protože mu měl doručit ještě na tentýž den pozvání k obědu.

Julián dosud nikdy u toho člověka nebyl; ještě před několika dny přemýšlel, jak by mu mohl pořádně napráskat holí, aby potom neměl co činit s policií. Ačkoliv byl oběd určen teprve na jednu hodinu, pokládal Julián za zdvořilejší, když již o půl jedné navštíví pana ředitele chudobince v jeho pracovně. Zastihl ho, jak se důležitě roztahuje mezi svazky spisů. Jeho velké černé licousy, ohromně bujné vlasy, na vršku hlavy na bok nasazená čepička, obrovská dýmka, vyšívané střevíce, těžké zlaté řetězy, které se mu všemi směry křížily na prsou, a ostatní příslušenství venkovského peněžníka, jenž se považuje za miláčka žen, to vše Juliánovi nijak neimponovalo; myslil jen tím více na výprask, který mu byl dlužen.

Prosil, aby mu prokázal tu čest a představil ho paní Valenodové; oblékala se právě a nemohla přijímat návštěvy. Zato mohl být přítomen toaletě pana ředitele. Pak se odebrali k paní Valenodové, která mu se slzami v očích představila své děti. Paní Valenodová, jedna z nejpřednějších verrièreských dam, měla hrubý mužský obličej a k tomuto slavnostnímu obřadu si jej nalíčila. Při představování rozvinula všechen mateřský patos.

Julián myslil na paní de Rênal. Pro jeho nedůvěřivost působily na něho vzpomínky jen tehdy, jestliže byly probuzeny kontrasty; potom však jimi býval hluboce dojat. Při pohledu na domácnost pana ředitele to pocítil silněji než kde jinde. Ukázali mu celý dům. Vše bylo nádherné a nové a při každém kusu nábytku mu hned řekli jeho cenu. Ale na Juliána to učinilo dojem něčeho sprostého, něčeho, co páchlo nakradenými penězi. Zdálo se, že všichni, i se služebnictvem, jsou zde v jakémsi obranném stavu proti pohrdání.

Výběrčí daní, správce celnice, četnický důstojník a dva nebo tři jiní úředníci přišli se svými ženami. Za nimi přišlo několik bohatých liberálů. Sluha oznámil, že oběd je připraven. Juliánovi, který byl už i jinak ve špatné náladě, napadlo nyní, že za stěnou jídelny sedí ubozí chovanci, na jejichž porcích masa asi škrtili, aby mohl být zaplacen celý ten nevkusný přepych, jímž ho chtěli ohromit.

„Možná, že právě mají hlad,“ pravil si; hrdlo se mu sevřelo, nemohl jíst a stěží dovedl mluvit. Za čtvrt hodiny to bylo ještě horší; občas bylo slyšet několik tónů jakési skutečně trochu obhroublé odrhovačky, kterou si prozpěvoval jeden z vězňů. Pan Valenod pohlédl na jednoho ze svých sluhů v parádní livreji, ten zmizel a píseň brzy umlkla. V tom okamžiku naléval sluha Juliánovi do zelené sklenice rýnské víno a paní Valenodová ho neopominula upozornit, že láhev toho vína stojí v místě devět franků. Julián, pozvedaje zelenou sklenici, řekl panu Valenodovi:

„Už není slyšet tu sprostou píseň.“

„To bych si myslel,“ odvětil ředitel vítězoslavně, „nařídil jsem tomu žebrákovi, aby byl zticha.“

To bylo Juliánovi příliš silné; osvojil si sice už způsoby společnosti, v níž žil, ale ještě neměl její srdce. Přestože byl tak dokonalý pokrytec, cítil, že mu po tváři stéká těžká slza.

Snažil se ji zakrýt zelenou sklenicí, ale naprosto nemohl pít rýnské víno. „Zakázat mu zpívat!“ pomyslil si. „Bože, a ty to trpíš!“

Naštěstí nikdo nezpozoroval jeho nevhodné pohnutí. Výběrčí daní spustil roajalistickou píseň. Za povyku, který způsobil sborem zpívaný refrén, připomínalo Juliánovi svědomí: „Takhle tedy vypadá špinavý blahobyt, k němuž dospěješ, a budeš ho moci užívat jen za takových podmínek a v takové společnosti! Budeš možná mít místo vynášející dvacet tisíc franků, ale zatímco ty se budeš cpát masem, budeš muset zakazovat ubohému vězni zpívat; budeš strojit hostiny z peněz, které jsi nakradl z jeho bídné stravy, a zatímco ty budeš hodovat, bude on ještě nešťastnější! Ó Napoleone, jak krásné bylo v tvé době získávat bohatství v nebezpečné bitvě! Ale zbaběle zvětšovat bolest ubožáka?“

Přiznávám se, že slabost, kterou projevuje Julián v té samomluvě, vzbuzuje ve mně špatné mínění o něm. Byl by důstojným druhem spiklenců v žlutých rukavičkách, kteří chtějí přivodit převrat ve velké zemi, ale nechtějí, aby si museli vyčítat nejmenší škrábnutí.

Juliánovi byla tvrdě připomenuta jeho role. Nebyl pozván do tak dobré společnosti, aby snil a mlčel.

Bývalý továrník na květované plátno, dopisující člen besançonské a uzèské akademie, na něho přes celý stůl volal, je-li pravda, že jak se všeobecně říká, dělá prý obdivuhodné pokroky ve studiu Nového zákona.

Okamžitě se rozhostilo hluboké mlčení, jako kouzlem se objevil latinský Nový zákon v rukou učeného člena obou akademií. Na Juliánovo přání přečetl půl latinské věty, kterou našel namátkou. Julián odříkával: paměť ho ani tentokrát neopustila, a jak tomu ke konci oběda bývá, všichni se tomu zázraku s velkým hlukem obdivovali. Julián pozoroval rozzářené tváře dam; některé nebyly škaredé. Nejvíce se mu líbila žena výběrčího, znamenitého zpěváka.

„Stydím se opravdu, že mluvím před dámami tak dlouho latinsky,“ pravil a díval se na ni. „Bude-li pan Rubigneau,“ to byl člen obou akademií, „tak laskav a přečte kteroukoliv latinskou větu, pokusím se, místo abych dále odříkával latinský text, spatra jej překládat.“

Tato druhá zkouška dovršila jeho slávu.

Bylo tam několik bohatých liberálů, kteří však byli šťastnými otci dětí přicházejících v úvahu pro stipendia a kteří se proto od poslední misie najednou obrátili na víru. Přes tento diplomatický tah je pan de Rênal nechtěl nikdy přijmout ve svém domě. Ti dobří lidé, kteří znali Juliána jenom podle pověsti a z jeho jízdy na koni v den příjezdu …ského krále, byli jeho nejhlučnějšími obdivovateli. „Kdypak se ti hlupáci nabaží toho biblického slohu, z něhož ničemu nerozumějí,“ pomyslil si. Ale právě naopak je ten sloh bavil svou nezvyklostí; smáli se mu. Juliána to přestalo bavit.

Když tlouklo šest hodin, vážně povstal a řekl, že se musí ještě naučit jednu kapitolu z nové Ligoriovy teologie, poněvadž ji zítra musí odříkat panu Chélanovi. „Neboť mým řemeslem,“ dodal vtipně, „je dávat odříkávat úlohy a také sám je odříkávat.“

Všichni se smáli, všichni se obdivovali; tak se obyčejně projevuje ve Verrières duchaplnost. Julián už stál, povstali tedy všichni, třebaže se to nehodilo. Takovou moc má geniálnost. Paní Valenodová ho ještě na čtvrt hodiny zdržela: musel přece slyšet její děti odříkávat katechismus; dopouštěly se nejsměšnějších chyb, kterých si všiml jen Julián. Chránil se však je opravit. „Jaká neznalost nejdůležitějších základů náboženství,“ pomyslil si. Konečně se poroučel a doufal, že bude moci uniknout. Ale musel ještě přetrpět La Fontainovu bajku.

„Je to velmi nemravný spisovatel,“ pravil Julián paní Valenodové. „Jistá bajka o Jeanu Chouartovi se odvažuje zesměšňovat i nejúctyhodnější věci. I nejlepší vykladači ho velmi odsuzují.“

Než Julián odešel, dostal čtyři nebo pět pozvání k obědu. „Ten mladík dělá celému okresu čest,“ volali rozveselení hosté. Dokonce mluvili o tom, že by se mělo odhlasovat, že se mu umožní pokračovat na obecní útraty ve studiích v Paříži.

Zatímco v jídelně přetřásali ten nerozumný návrh, dostal se Julián rychle k vratům. „Ach sebranko! Sebranko!“ zvolal tiše několikrát po sobě, vdechuje s rozkoší čerstvý vzduch.

V tu chvíli byl veskrz aristokratem, on, jejž tak dlouho urážel pohrdavý úsměv a nadutá povýšenost, kterou odkrýval na dně všech zdvořilostí, jež mu prokazovali v domě pana de Rênal. Nemohl si neuvědomit, jak ohromný rozdíl je mezi oběma muži. „Nehleďme ani k tomu,“ uvažoval odcházeje, „že se Valenod obohacuje na újmu ubohých vězňů a přitom jim ještě zapovídá zpívat! Ale napadlo někdy panu de Rênal, aby říkal svým hostům, co ho stojí každá láhev vína, kterou jim podává? A Valenod, když vypočítává svůj majetek, což ostatně dělá stále, nezapomene nikdy, je-li při tom jeho žena, o svém domě, statku nebo jiném majetku říci tvůj dům, tvůj statek.“

Tato dáma, která zřejmě tak vychutnává rozkoše vlastnictví, udělala při obědě strašný výstup sluhovi za to, že rozbil vinnou sklenici ze soupravy**_,_** a sluha jí odpověděl neobyčejně drze.

„Pěkná společnost!“ pomyslil si Julián, „i kdyby mi dali polovici toho, co nakradou, nechtěl bych s nimi žít. Jednoho dne bych se prozradil a musel bych jim dát najevo, jak jimi pohrdám.“

Ale na přání paní de Rênal se musel zúčastnit několika takových hostin; Julián byl v módě, odpustili mu uniformu čestné stráže, ba vlastně ten nerozvážný kousek byl pravou příčinou jeho úspěchů. Brzy nemluvili v celém Verrières o ničem jiném než o tom, kdo zvítězí v zápase o učeného mladíka, pan de Rênal či ředitel chudobince. Ti pánové tvořili s panem Maslonem triumvirát, který již řadu let tyranizoval město. Lidé záviděli starostovi, liberálové měli proč si naň stěžovat; ale koneckonců byl šlechtic a byl stvořen pro první místo v obci, kdežto Valenodovi otec nezanechal ani šest set liber důchodu. U něho bylo nutno začít soucitem pro chatrný světlezelený kabát, který všichni znali z jeho mládí, a teprve přejít k závisti, kterou budili jeho normandští koně, zlaté řetězy, šaty koupené v Paříži a celý jeho nynější blahobyt.

Juliánovi se zdálo, že ve spoustě těch nových lidí, jež poznal, objevil jednoho poctivého člověka; byl geometrem, jmenoval se Gros a byl pokládán za jakobína. Poněvadž si Julián umínil, že řekne vždy jenom to, čemu sám nebude věřit, musel se ve věci pana Grose držet obecného podezření. Z Vergy dostával veliké balíky úloh. Radili mu, aby navštěvoval častěji svého otce; podroboval se té nepříjemné nutnosti. Zkrátka, napravoval dosti dobře svou pověst, když tu jednoho jitra byl k svému velkému překvapení probuzen tím, že mu někdo položil ruce na oči.

Byla to paní de Rênal, která přijela do města. Nechala děti s jejich oblíbeným králíkem, kterého si vzaly s sebou, a berouc čtyři schody najednou, vběhla chvíli před nimi do Juliánova pokoje. Byla to rozkošná, ale velmi krátká chvíle; když přišly děti s králíkem, kterého chtěly svému příteli ukázat, paní de Rênal na okamžik zmizela. Julián přivítal laskavě všechny, i králíka. Zdálo se mu, že se zase shledal se svou rodinou; cítil, že děti miluje, že s nimi rád žvatlá. Byl překvapen jejich milým hlasem, prostým a ušlechtilým chováním; cítil potřebu smýt ze svých vzpomínek všechny sprosté způsoby, všechny odporné myšlenky, mezi nimiž žil ve Verrières. Byl to stálý strach před nějakým společenským přestupkem, byly to stále přepych a bída, jež stály proti sobě. Lidé, u nichž obědval, si při pečeni svěřovali důvěrnosti, jež je ponižovaly a jež vzbuzovaly hnus u toho, kdo je poslouchal.

„Vy šlechtici můžete být skutečně pyšní,“ pravil paní de Rênal. A vypravoval jí o hostinách, jež musel podstoupit.

„Jste tedy v módě!“ odvětila a smála se srdečně při pomyšlení, že paní Valenodová, kdykoliv očekávala Juliána, pokládala za nezbytné pokaždé se nalíčit. „Zdá se mi, že chce dobýt vašeho srdce,“ dodala.

Snídaně byla rozkošná. Přítomnost dětí, třebaže byla zdánlivě na obtíž, zvyšovala ve skutečnosti společné štěstí. Ty ubohé děti nevěděly, jak by daly najevo svou radost, že se zase shledaly s Juliánem. Služebnictvo jim neopominulo vypravovat, že Juliánovi nabízeli o dvě stě franků více, jen aby se stal vychovatelem Valenodových dětí.

Najednou uprostřed snídaně se Stanislav Xaver, ještě bledý po těžké nemoci, zeptal matky, co stojí stříbrný příbor a pohár, z něhož pije.

„Pročpak?“

„Prodám jej a dám peníze panu Juliánovi, aby se nenapálil**_,_** zůstane-li u nás.“

Julián ho políbil se slzami v očích. Matka dítěte se dala do pláče, když Julián vzal Stanislava na kolena a vysvětloval mu, že nesmí užívat slova napálit, poněvadž v tomto smyslu užívají toho slova jen lokaji. Když viděl, že tím působí paní de Rênal radost, pokusil se vtipnými příklady, které děti bavily, vyložit, co to znamená být napálen.

„Rozumím,“ pravil Stanislav, „vrána, která je tak hloupá, že upustí sýr, jehož se zmocní lichotící liška, se napálila.“

Paní de Rênal v bláznivé radosti děti zlíbala a neobešlo se to bez mírného přivinutí k Juliánovi.

Náhle se otevřely dveře; byl to pan de Rênal. Jeho přísná a mrzutá tvář tvořila podivný protiklad k tiché radosti, kterou jeho přítomnost zapudila. Paní de Rênal zbledla; cítila, že by nebyla s to, aby něco zapřela. Julián se ihned ujal slova a vyprávěl panu starostovi bez okolků nápad se stříbrným pohárem, který chtěl Stanislav prodat. Věděl dobře, že tím pana de Rênal popudí. Při slově „peníze“ pan de Rênal ihned ze zvyku svraštil obočí. „Zmínka o tomto kovu,“ říkal, „je vždy úvodem k útoku na mou kapsu.“

Ale zde běželo o více než o peníze; jeho podezření vzrostlo. Šťastná nálada, která rozjasňovala ženu a děti v jeho nepřítomnosti, nepřispívala nijak k tomu, aby odstranila podezření u člověka ovládaného tak citlivou ješitností. Když jeho žena chválila jemný a duchaplný způsob, jímž Julián vštěpuje svým žákům nové pojmy, pravil:

„Ano, ano! Vím, odcizuje mi mé děti; jemu je ovšem snadné k nim být milejší než já, ač jsem vlastně jejich pánem. V tomto století směřuje všechno k tomu, aby podkopalo zákonitou moc. Ubohá Francie!“

Paní de Rênal se nijak nezdržovala tím, aby zkoumala podrobně manželovo přivítání. Viděla zde možnost strávit celý den s Juliánem. Měla ve městě obstarat spoustu nákupů, a proto prohlásila, že poobědvá rozhodně v hostinci; ať její muž namítal cokoli, trvala na svém. Už pouhé slovo hostinec**_,_** jež moderní prudérie vyslovuje s takovou radostí, vzbudilo v dětech nadšení.

Pan de Rênal se odloučil od ženy v prvním obchodě s módním zbožím, protože musel vykonat několik návštěv. Vrátil se mrzutější než ráno; byl přesvědčen, že se celé město zabývá jím a Juliánem. Ve skutečnosti před ním ještě nikdo neučinil narážku na urážlivé klepy. Všechny řeči, které byly panu de Rênal doneseny, se točily jedině kolem toho, zda Julián zůstane u něho se šesti sty franky, či přijme osm set franků, které mu nabídl ředitel chudobince.

Když se pan Valenod setkal s panem de Rênal ve společnosti, choval se k němu chladně**_._** To chování mělo svůj účel; na venkově je málo nerozvážnosti; senzace jsou tam tak řídké, že se musí důkladně vychutnat.

Pan Valenod byl, jak se na venkově říká, loktař**_,_** to jest jakýsi drzý hrubec. Blahobyt, jehož se domohl od roku 1815, posílil jeho krásné vlastnosti. Pod svrchovaností pana de Rênal ve Verrières takřka vládl; ale byl mnohem čilejší, byl všeho schopen, do všeho se míchal, stále byl na nohou, neustále psal, mluvil, zapomínal na urážky, neměl zvláštní osobní nároky, a tak nakonec zviklal důvěru, jíž se starosta těšil v církevních kruzích. Vypadalo to tak, jako by pan Valenod řekl tamějším kupcům: dejte mi dva nejhloupější z vás; strážcům zákona: jmenujte mi dva největší nevědomce; zdravotním úředníkům: označte mi dva největší šarlatány. Když měl pohromadě nejnestydatější lidi každého řemesla, řekl jim: vládněme společně.

Pana de Rênal způsoby těch lidí urážely. Valenod byl tak hrubý, že ho ničím nebylo možno urazit, ani tím, že ho mladý abbé Maslon nejednou veřejně usvědčoval ze lži.

Ale přesto že mu štěstí přálo, cítil Valenod, že se musí zajistit drobnými drzostmi proti krutým pravdám, na které, jak dobře věděl, měli všichni právo poukazovat. Jeho čilost se zdvojnásobila obavami, v nichž ho zanechala návštěva pana Apperta; byl třikrát v Besançonu, posílal každou poštou několik dopisů, jiné posílal po neznámých lidech, kteří k němu docházeli obyčejně za soumraku. Udělal možná chybu, že dal sesadit starého faráře Chélana; neboť pro ten mstivý zákrok ho pokládali mnozí zbožní šlechtici za velmi špatného člověka. Ostatně služba, kterou mu tím generální vikář prokázal, ho uvedla v úplnou závislost na něm a pan de Frilair mu svěřoval podivné záležitosti. Tak daleko dospěla jeho politika, když se dal s radostí pohnout k tomu, aby napsal anonymní dopis. K dovršení nepříjemností mu prohlásila jeho žena, že chce, aby si vzali Juliána za vychovatele; přiměla ji k tomu ješitnost.

Za toho stavu Valenod předvídal rozhodný výstup se svým bývalým spojencem, panem de Rênal. Ten ho zahrnul výtkami, což mu bylo skoro lhostejné, ale mohl napsat do Besançonu nebo dokonce i do Paříže. Ve Verrières se mohl najednou objevit bratranec nějakého ministra a stát se ředitelem chudobince. Pan Valenod pomýšlel na to sblížit se s liberály; proto pozval některé k obědu, při němž Julián odříkával bibli; Mohli ho silně podporovat proti starostovi. Ale mohly je překvapit volby a bylo příliš zřejmé, že dopadnou-li špatně, bude veta po jeho místu v chudobinci. O této politice, do níž paní de Rênal velmi dobře viděla, se od ní Julián dovídal, zatímco ji, opřenou o své rámě, doprovázel z krámu do krámu; konečně došli na CESTU VĚRNOSTI, kde strávili několik hodin skoro tak nerušeně jako ve Vergy.

Zatím se pan Valenod snažil ještě oddálit rozhodný výstup se svým bývalým ochráncem, ale choval se k němu stále směleji. Toho dne se mu plán dařil a zvyšoval starostovu rozmrzelost.

Ješitnost zápasící se vším, co malicherná láska k penězům může mít v sobě nejhrubšího a nejlakotnějšího, neuvedla ještě nikdy nikoho do ubožejšího stavu, než v jakém byl pan de Rênal, když vcházel do hostince**_._** Naproti tomu jeho děti nebyly ještě nikdy v tak radostné a veselé náladě. Ten protiklad ho roztrpčil ještě více.

„Jak vidím, jsem ve své rodině zbytečný!“ řekl ve dveřích tónem, jímž chtěl na ně učinit dojem.

Místo odpovědi ho vzala paní de Rênal stranou a prohlásila, že Julián musí být propuštěn. Hodiny štěstí, jež právě prožila, jí vrátily nenucenost a jistotu potřebnou k uskutečnění plánu, o němž uvažovala již čtrnáct dní. Neštěstí ubohého starosty dovršilo pomyšlení na to, že se po celém městě dělají vtipy o jeho velké lásce k penězům**_._** Pan Valenod byl štědrý jako zloděj a on se při několika posledních sbírkách pro bratrstvo sv. Josefa, pro spolek P. Marie, pro kongregaci Nejsv. Svátosti atd. atd. zachoval spíše opatrně než okázale.

V seznamu šlechticů z Verrières a okolí, seřazeném mnichy obratně podle výše příspěvků, stálo jméno pana de Rênal několikrát na posledním místě. Nadarmo tvrdil, že nic nevydělává**_._** Kněžstvo v takových věcech nezná žerty.
