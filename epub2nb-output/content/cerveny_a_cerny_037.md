---
contentType: prose
---

## 1.  
Slasti venkova

O rus quando ego te aspiciam![**\[13\]**](./resources/undefined)

— VERGILIUS

Pán chce jistě čekat na pařížskou poštu, zeptal se ho majitel hostince, v němž se zastavil na snídani.

„Na dnešní nebo zítřejší, na tom nesejde,“ řekl Julián.

Zatímco se tak lhostejně tvářil, pošta přijela. Byla v ní dvě volná místa.

„Jakže, to jsi ty, můj ubohý Falcozi?“ řekl cestující, který přijížděl od Ženevy, cestujícímu, který vstupoval do vozu zároveň s Juliánem.

„Myslil jsem, že ses usadil v okolí Lyonu,“ odpověděl Falcoz, „v některém rozkošném údolí u Rhôny.“

„Pěkně usadil. Jsem na útěku.“

„Jak to? Ty jsi na útěku? Ty, Saint-Giraude? Vypadáš přece tak rozumně a ty že bys byl spáchal nějaký zločin?“ pravil Valcoz se smíchem.

„Věř tomu, je to tak. Utíkám před hrozným životem na venkově. Jak víš, mám rád svěží lesy a venkovský lid; vyčítal jsi mi často, že jsem romantik. Nechtěl jsem nikdy o politice ani slyšet, a právě politika mě vyhání.“

„A ke které straně patříš?“

„K žádné, a to je právě mé neštěstí. Má jediná politika je to, že miluji hudbu, malířství; dobrá kniha je pro mne událostí; bude mi brzy čtyřiačtyřicet let. Jak dlouho budu ještě žít? Patnáct, dvacet, nejvýše třicet let. Dejme tomu, že za třicet let budou ministři trochu chytřejší, ale stejně poctiví jako ti dnešní. V dějinách Anglie vidím naši budoucnost jako v zrcadle. Vždycky se najde král, který se bude snažit rozšířit svá práva; vždycky budou ctižádostivci, kteří se budou chtít stát poslanci, vždy sláva a těch několik set tisíc franků vyzískaných Mirabeauem nedá spát venkovským boháčům; tomu říkají být liberální a milovat lid. Ultramontáni budou vždy toužit po tom, aby se stali pairy nebo komořími. Na státní lodi bude každý chtít stát u kormidla, neboť se to velmi dobře platí. Copak na ní nikdy nebude místečko pro obyčejného cestujícího?“

„K věci, k věci; je to asi něco podařeného, vždyť ty máš tak klidnou povahu. Vyhánějí tě z venkova poslední volby?“

„Mé neštěstí má hlubší kořeny. Před čtyřmi lety mi bylo čtyřicet roků a měl jsem pět set tisíc franků, dnes je mi o čtyři léta více a budu mít pravděpodobně o padesát tisíc franků méně; prodělám je při prodeji svého zámku v Monfleury, v nádherné poloze u Rhôny.

V Paříži jsem byl unaven tou věčnou komedií, k níž nutí člověka to, co nazýváte civilizací devatenáctého století. Žíznil jsem po bodrosti a prostotě. Koupil jsem si tedy statek v horách u Rhôny. Není nic krásnějšího pod sluncem.

Vesnický farář a zemané z okolí mě půl roku obletovali; zval jsem je k obědu; říkával jsem jim, že jsem odešel z Paříže, abych už nikdy v životě nemusel mluvit a slyšet o politice. ‚Jak vidíte, nepředplatil jsem si ani noviny. Čím méně dopisů mi listonoš přinese, tím je mi to milejší.‘

Farář byl však jiného názoru. Brzy jsem se stal terčem tisícerých dotěrností, tahanic atd. Chtěl jsem dávat dvě nebo tři sta franků ročně na chudé, ale oni chtěli, abych je dával na všelijaká náboženská sdružení: bratrstvo sv. Josefa, Mariánskou družinu atd. Odepřel jsem. Od té chvíle jsem byl vystaven nesčíslným urážkám. Byl jsem tak hloupý, že jsem se zlobil. Nemohu si již ráno vyjít užívat krásy našich hor, aby mě nějaká mrzutá příhoda nevytrhla ze snění a nepříjemně mi nepřipomněla lidi a jejich zlomyslnost. Například při procesích o křížových dnech, jejichž zpěvy se mi líbí (mají patrně řecký nápěv), nežehná se již mým polím, poněvadž podle farářových slov patří bezbožníkovi. Anebo nějaké staré pobožnůstkářské selce pojde kráva a ona ovšem tvrdí, že je to kvůli sousednímu rybníku, který patří mně, bezbožníkovi, filosofovi z Paříže, a za týden mi plovou všechny ryby břichem vzhůru na vodě otrávené vápnem. Doléhá na mne trápení ve všech podobách. Smírčí soudce je poctivý člověk, ale bojí se o místo a rozhodne pokaždé v můj neprospěch. Klid venkova je pro mne peklem.

Jakmile zpozorovali, že farář, hlava vesnické kongregace, na mne zanevřel a že za mnou nestojí ani vůdce liberálů, kapitán ve výslužbě, vrhli se na mne všichni až po zedníka, kterého jsem rok živil, až po koláře, který mě při opravách vozů chtěl beztrestně okrádat.

Abych měl nějakou oporu a vyhrál přece aspoň některé ze svých pří, stal jsem se liberálem. Ale přišly, jak jsi řekl, ty zpropadené volby, žádali mě o hlas…“

„Pro nějakého neznámého člověka?“

„Ale kdepak, pro člověka, kterého znám až příliš dobře. Odmítl jsem; to byla hrozná neopatrnost! Od té chvíle jsem měl na krku také liberály, mé postavení se stalo nesnesitelným. Kdyby si byl farář vzal do hlavy, že mě obviní, že jsem zavraždil svou služku, jsem přesvědčen, že by se bylo našlo na obou stranách dost svědků, kteří by byli před soudem odpřisáhli, že viděli, jak ji zabíjím.“

„Chceš žít na venkově a nechceš dbát na zájmy sousedů, a dokonce ani poslouchat jejich řeči. To je velká chyba!“

„Už jsem ji napravil. Monfleury prodávám, bude-li třeba, prodělám padesát tisíc franků, ale jsem rád, že mohu opustit peklo pokrytectví a soužení. Jdu hledat samotu a venkovský klid tam, kde jedině ve Francii existují: ve čtvrtém poschodí domu s vyhlídkou na Champs-Élysées. A nyní ještě uvažuji, nemám-li začít politickou kariéru ve čtvrti Roule tím, že budu dodávat hostie do farního kostela.“

„To by se ti nebylo mohlo stát za Bonaparta,“ řekl Falcoz a jeho oči vzplály hněvem a lítostí.

„Budiž, ale proč se ten tvůj Bonaparte nedovedl udržet? Vše, čím dnes trpím, způsobil on.“

Tu se pozornost Juliánova zdvojnásobila. Poznal hned při prvních slovech, že bonapartista Falcoz je bývalý přítel z dětství pana de Rênal, s nímž starosta přerušil roku 1816 styky, a filosof Saint-Giraud je asi bratr toho ředitele kanceláře na prefektuře …ské, který si uměl tak lacino dávat v dražbě přiřknout obecní domy.

„To vše způsobil tvůj Bonaparte,“ pokračoval Saint– Giraud, „je-li člověk poctivý a mírumilovný, nemůže se ve čtyřiceti letech s jměním pěti set tisíc franků usadit na venkově a tam v klidu žít; kněží a šlechta ho odtud vyženou.“

„Ach! Nemluv o něm tak špatně,“ zvolal Falcoz, „nikdy nebyla Francie v takové vážnosti u všech národů jako za těch třináct let, co panoval. Vše, co se tehdy dělalo, mělo v sobě cosi velikého.“

„Čert vezmi tvého císaře,“ odpověděl čtyřiačtyřicátník, „byl velký pouze na bojištích a když kolem roku 1802 dal do pořádku finance. Ale jak se choval potom? Svými komořími, svým přepychem a přijímacími dny v Tuileriích pořídil nové vydání všech monarchistických hloupostí. Bylo to opravené vydání, bylo by mohlo obstát ještě jedno nebo dvě století. Šlechta a kněží toužili po tom, aby se vrátily staré časy, ale nemají železnou ruku, jíž je třeba, aby to nové vydání mělo ve veřejnosti náležitý odbyt.“

„Nezapřeš bývalého knihtiskaře.“

„Kdo mě vyhání z mého statku?“ pokračoval knihtiskař hněvivě. „Kněží, které Napoleon povolal svým konkordátem, místo aby s nimi naložil tak, jak nakládá stát s lékaři, advokáty, s hvězdáři, místo aby v nich viděl jen občany a nestaral se o řemeslo, kterým si hledí vydělávat na živobytí. Byli by dnes ti nafoukaní šlechtici, kdyby tvůj Bonaparte nebyl nadělal baronů a hrabat? Ne, vyšli již z módy. Vedle kněží mi nejvíce mrzutostí způsobili právě malí venkovští šlechtici a přiměli mě k tomu, že jsem se stal liberálem.“

Rozmluva nebrala konce. Tato otázka bude zaměstnávat Francii ještě půl století. Jelikož Saint-Giraud stále opakoval, že je nemožné žít na venkově, uvedl Julián nesměle příklad pana de Rênal.

„Přisámbůh, mladíku, vy jste dobrý!“ zvolal Falcoz, „aby nebyl kovadlinou, stal se kladivem, a to ještě strašným kladivem. Ale Valenod ho utopí. Znáte toho ničemu? To je ten pravý. Co řekne váš pan de Rênal, až jednoho krásného dne uvidí, že je sesazen a že na jeho místo byl jmenován Valenod?“

„Zůstane sám se svými zločiny,“ pravil Saint-Giraud. „Vy tedy znáte Verrières, mladý muži? Nuže, Bonaparte, nechť ho nebesa i s tou jeho monarchistickou veteší zatratí, umožnil vládu takových Rênalů a Chélanů a ta s sebou přinesla vládu Valenodů a Maslonů.“

Rozmluva o neutěšených soudobých politických poměrech Juliána překvapovala a vytrhla ho z příjemného snění.

První pohled na Paříž, vystupující v dálce před jeho zraky, učinil na něj jen nepatrný dojem. Vzdušné zámky jeho budoucnosti musely ještě zápasit se svěží vzpomínkou na těch čtyřiadvacet hodin, jež strávil ve Verrières. Přísahal si, že nikdy neopustí děti své přítelkyně a že všeho nechá a ujme se jich, kdyby drzost kněží vedla k ustavení republiky a pronásledování šlechty.

Co by se stalo v noci, kdy přišel do Verrières, kdyby ve chvíli, kdy opíral žebřík o okno ložnice paní de Rênal, zjistil, že v pokoji je cizí člověk nebo pan de Rênal?

Ale jak sladké byly i ty první dvě hodiny, kdy ho jeho milenka chtěla opravdu poslat pryč a kdy seděl potmě vedle ní a hájil svou věc! Z duše, jako byla Juliánova, takové vzpomínky nikdy nevymizí. Ostatní hodiny jejich setkání splývaly již s prvními chvílemi jejich lásky před čtrnácti měsíci.

Julián byl ze svého snění vyrušen zastavením vozu. Vjeli právě do poštovního dvora v ulici J. J. Rousseaua. „Chci jet do Malmaisonu,“ řekl kočímu, který přijel s bryčkou.

„Tak pozdě? Co tam chcete dělat?“

„Co je vám do toho? Jeďte.“

Každá skutečná vášeň myslí jen na sebe. Myslím, že proto jsou v Paříži vášně tak směšné, že soused se tam vždy tváří, jako by všichni myslili na něho. Nebudu vypravovat, do jakého nadšení přivedl Juliána Malmaison. Plakal. Opravdu? Přestože ohyzdné bílé zdi dostavěné právě toho roku rozkrojily park na kusy? – Ano, milý čtenáři, pro Juliána, stejně jako pro pozdější generace, nebylo nic mezi Arcole, Svatou Helenou a Malmaisonem.

Večer zašel Julián po dlouhém váhání do divadla. Měl podivné představy o tom místě zkázy.

Hluboká nedůvěra mu bránila, aby se obdivoval Paříži živoucí, měl smysl jedině pro pomníky, které zde po sobě zanechal jeho hrdina.

„Nyní jsem tedy ve středisku pletich a pokrytectví! Zde vládnou příznivci abbého de Frilair!“

Třetího dne večer zvítězila zvědavost nad původním úmyslem, že si nejdříve všechno důkladně prohlédne, než se ohlásí u abbé Pirarda. Abbé mu chladně vysvětlil, jaký způsob života ho očekává u pana de la Mole.

„Neosvědčíte-li se do několika měsíců, vrátíte se do semináře, ale neutrpíte tím žádnou újmu. Bydlet budete u markýze; je to jeden z předních francouzských šlechticů. Budete chodit v černých šatech, ale jako člověk, který má smutek, a ne jako duchovní. Žádám, abyste třikrát v týdnu navštěvoval teologický seminář, do něhož vás uvedu. Denně ve dvanáct hodin se dostavíte do knihovny k markýzi; hodlá vám svěřit svou korespondenci týkající se jeho procesů i jiných záležitostí. Markýz napíše na okraj každého dopisu, který dostane, několik stručných poznámek o tom, jakou odpověď je třeba napsat. Ujistil jsem markýze, že za tři měsíce budete schopen psát odpovědi tak dobře, že z dvanácti dopisů, které mu předložíte k podpisu, bude moci osm nebo devět podepsat. V osm hodin večer dáte jeho psací stůl do pořádku a v deset budete volný.

Možná,“ pokračoval abbé Pirard, ,,že vám nějaká stará dáma nebo nějaký přívětivý pán bude slibovat nesmírné výhody, anebo vám docela sprostě nabídne peníze, abyste mu ukázal dopisy, které markýz dostává…“

„Pane abbé!“ zvolal Julián a začervenal se.

„Je zvláštní,“ pravil abbé s trpkým úsměvem, „že ačkoliv jste chudý a celý rok jste strávil v semináři, jste ještě schopen takového ctnostného rozhorlení. Musel jste být docela slepý!“

„Je to snad vliv krve?“ řekl si abbé polohlasně, jako by mluvil sám k sobě. „Je velmi podivné,“ dodal, hledě na Juliána, „že vás markýz zná. Nevím odkud. Pro začátek dostanete plat sto louisdorů. Je to člověk, který jedná jen podle svého rozmaru, to je jeho chyba; bude se s vámi hádat o maličkosti. Bude-li spokojen, může váš plat stoupat ponenáhlu až na osm tisíc franků.

Ale chápete jistě,“ pokračoval abbé ostře, „že vám nedá tolik peněz pro vaše krásné oči. Musíte také něco dokázat. Já bych na vašem místě mluvil velmi málo, a především bych nemluvil nikdy o tom, co neznám.

Abych nezapomněl,“ pokračoval, „zjistil jsem vám různé věci; ještě něco o rodině pana de la Mole. Má dvě děti, dceru a devatenáctiletého syna. Syn je švihák prvního řádu, je trochu ztřeštěný, v poledne nikdy neví, co bude dělat ve dvě hodiny. Je duchaplný, srdnatý, zúčastnil se tažení do Španělska. Markýz doufá, nevím proč, že se stanete přítelem mladého hraběte Norberta. Řekl jsem, že jste velký latiník, počítá snad s tím, že naučíte jeho syna několika hotovým frázím o Ciceronovi a Vergiliovi.

Na vašem místě bych tomu hezkému mladíkovi nikdy nedovolil, aby si z vás tropil žerty; a než bych přijal jeho bezvadně zdvořilé, ale mírně ironické laskavosti, nechal bych si je raději napřed nabídnout několikrát.

Nebudu vám zastírat, že mladý hrabě de la Mole bude vámi asi zpočátku pohrdat, poněvadž jste jenom obyčejný měšťák. Jeden z jeho předků byl u dvora a dostalo se mu té cti, že mu byla pro nějaké politické pletichy 26. dubna 1574 sťata hlava na náměstí Grève. Vy jste synem verrièreského  tesaře a mimoto zaměstnancem jeho otce. Uvažte dobře ty rozdíly a studujte v díle Moreriho historii té rodiny; všichni pochlebníci, kteří k nim bývají zváni na oběd, dělají na ni občas, jak říkají, jemné narážky.

Dejte si pozor na to, jak budete odpovídat na žerty pana hraběte Norberta de la Mole, husarského rytmistra a budoucího paira Francie. Nechoďte pak na mne se stížnostmi.“

„Myslím,“ namítl Julián červenaje se, „že bych člověku, který mnou pohrdá, neměl ani odpovídat.“

„Nemáte pravé představy o takovém pohrdání; bude se projevovat jen přemrštěnými poklonami. Kdybyste byl hloupý, mohl byste je brát vážně; kdybyste chtěl udělat kariéru, musel byste je brát vážně.“

„Budu pokládán za nevděčníka,“ zeptal se Julián, „vrátím-li se, až se mi to přestane líbit, do své malé cely č. 103?“

„Ovšem,“ odpověděl abbé, „všichni pochlebníci domu de la Mole vás budou pomlouvat, ale pak zasáhnu já. Adsum qui feci**_._**[**_**\[14\]**_**](./resources/undefined) Řeknu, že původcem toho rozhodnutí jsem já.“

Juliána zarmoutil trpký a skoro zlý tón, který pozoroval u Pirarda; zkazil jím docela svou poslední odpověď.

Ve skutečnosti si abbé vyčítal svou náklonnost k Juliánovi a jen s jakousi náboženskou hrůzou zasahoval tak přímo do osudu jiného člověka.

„Seznámíte se také,“ dodal stejně rozmrzele a jako by konal trapnou povinnost, „seznámíte se s paní markýzou de la Mole. Je to vysoká blondýna, zbožná, pyšná, dokonale zdvořilá a ještě dokonaleji bezvýznamná. Je to dcera starého vévody Chaulnese, známého svými šlechtickými předsudky. Ta vznešená dáma shrnuje v sobě velmi výrazně všechny povahové rysy žen její společenské vrstvy. Netají se tím, že mít předky, kteří se zúčastnili křižáckých výprav, je jedinou předností, jíž si váží. Peníze přijdou až dlouho po tom; tomu se divíte? Nejsme již na venkově, příteli.

V jejím salónu se setkáte s mnoha vysokými šlechtici, kteří mluví o našem panovnickém rodě podivně lehkovážným tónem. Ale paní de la Mole, vysloví-li jméno nějakého prince, a obzvláště některé princezny, ztlumí pokaždé úctou hlas. Neradil bych vám, abyste před ní řekl, že Filip II. nebo Jindřich VIII. byli nestvůry. Byli to KRÁLOVÉ a to jim dává nepromlčitelná práva na úctu všech lidí, a zvláště lidí neurozených, jako jste vy nebo já. Nicméně,“ dodal Pirard, „jsme kněží, neboť ona ve vás bude vidět kněze; a nás kněze pokládá za jakési komorníky nezbytné k své spáse.“

„Pane abbé,“ pravil Julián, „zdá se mi, že nezůstanu dlouho v Paříži.“

„Budiž, ale nezapomeňte, že člověk našeho stavu to může někam přivést jenom s pomocí vysoké šlechty. Máte v povaze cosi záhadného, aspoň pro mne; neuděláte-li kariéru, budete pronásledován – střední cesty pro vás není. Toho si buďte vždy vědom. Lidé vidí, že by vám bylo nejmilejší, kdyby vás vůbec neoslovovali; ve společenské zemi, jako je naše, budete ztracen, nezískáte-li si úctu.

Co by se z vás bylo stalo v Besançonu, kdyby nebylo rozmaru markýze de la Mole? Jednou pochopíte, jak neobyčejné je to, co pro vás dělá, a nejste-li darebák, budete jemu a jeho rodině navěky vděčen. Kolik ubohých kněží, učenějších než vy, žilo po celá léta v Paříži z patnácti sou, které dostávali za mši, a z deseti sou, jež jim vynášely jejich disputace na Sorbonně! Pamatujete si, co jsem vám předešlou zimu vyprávěl o prvních letech toho ničemného kardinála Duboise? Jste snad tak domýšlivý, že si myslíte, že máte větší nadání než on?

Já sám jsem člověk pokojný a prostý a doufal jsem, že zemřu ve svém semináři; byl jsem tak dětinský, že jsem k němu přilnul. Nuže, právě když jsem podal žádost, abych byl zproštěn úřadu, měl jsem být sesazen. Víte, jaké bylo mé jmění? Měl jsem pět set dvacet franků, nic více, nic méně; neměl jsem ani jediného přítele, sotva dva nebo tři známé. Pan de la Mole, kterého jsem nikdy neviděl, mi pomohl z tísně; stačilo, aby řekl jenom slovo, a dostal jsem faru, jejíž farníci jsou všichni zámožní a povznesení nad hrubé neřesti; a za své příjmy se stydím, tak málo jsou úměrné mé práci. Mluvil jsem s vámi tak dlouho jen proto, abych vás přivedl k rozumu.

Ještě něco: jsem bohužel prchlivý člověk a možná že se jednoho dne rozejdeme.

Učiní-li vám markýzina pýcha nebo špatné žerty jejího syna pobyt v tom domě nesnesitelným, radím vám, abyste ukončil studia v některém semináři na třicet mil od Paříže, a to raději na severu než na jihu. Na severu je více civilizace a méně bezpráví; a dodal tišeji, ,,musím přiznat, blízkost pařížských novin nahání malým tyranům strach. Budeme-li se i nadále vídat a nebude-li se vám v markýzově domě líbit, navrhnu vám, abyste se stal mým kaplanem, a budu se s vámi bratrsky dělit o to, co moje fara bude vynášet. Jsem vám to dlužen, a ještě více,“ dodal a nedovolil Juliánovi, aby mu děkoval, „za podivnou nabídku, kterou jste mi učinil v Besançonu. Kdybych nebyl měl těch pět set dvacet franků, byl byste mě zachránil.“

Abbé zanechal tvrdého tónu. Julián k své velké hanbě cítil, že mu stoupají slzy do očí; toužil po tom, aby se mohl svému příteli vrhnout do náručí; nemohl se zdržet a řekl aspoň, jak mohl nejzmužileji:

„Otec mě už od kolébky nenáviděl; to bylo jedno z velkých neštěstí mého života; ale nebudu už naříkat na osud, našel jsem ve vás, pane abbé, nového otce.“

„Dobře, dobře,“ řekl abbé v rozpacích; pak si právě včas vzpomněl na rčení, jehož užíval jako ředitel semináře: „Nesmíte nikdy říkat osud, milý synu, říkejte vždy Prozřetelnost.“ Drožka se zastavila; kočí nadzvedl bronzové klepátko ohromných vrat; byl to PALÁC DE LA MOLE; a aby mimojdoucí nemohli o tom pochybovat, mohli si to přečíst na černém mramoru nad vraty.

Ten nápadný nápis se Juliánovi nelíbil. „Mají takový strach z jakobínů, za každým keřem vidí nějakého Robespierra s károu; je to až k smíchu; a přitom si dávají na domy takové nápadné nadpisy, aby je luza při vzpouře a plenění našla.“ Svěřil své myšlenky abbé Pirardovi.

„Ach ubohý synu, budete brzy mým kaplanem. Co vás to napadlo za strašnou myšlenku!“

„Zdá se mi to docela přirozené,“ řekl Julián.

Vážnost vrátného a zejména čistota dvora v něm vzbudily obdiv. Slunce krásně svítilo.

„Jaká krásná stavba!“ řekl svému příteli.

Palác byl jednou z těch bezvýrazných budov předměstí saintgermainského, jaké se stavěly v době Voltairovy smrti. Nikdy nebyla móda tak daleko od krásy jako tehdy.
