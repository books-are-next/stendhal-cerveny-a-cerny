---
title: |-
  8.
  Které vyznamenání vyznamenává?
contentType: prose
---

_„Tvá voda mne neobčerstvuje,“ řekl žíznící génius. A přece je to nejchladnější studna z celého Diar-Bekru._

— PELLICO

Jednoho dne se Julián vrátil z půvabného statku villequierského na březích Seiny, o který pan de la Mole jevil zvláštní zájem, poněvadž tento jediný ze všech statků náležel kdysi slavnému Bonifácovi de la Mole. Našel doma markýzu a její dceru. Vrátily se právě z Hyères.

Julián byl teď dandym a rozuměl umění, jak žít v Paříži. Choval se k slečně de la Mole s dokonalou chladností. Zdálo se, že si nezachoval ani jedinou vzpomínku na doby, kdy se ho tak vesele vyptávala na podrobnosti jeho pádu z koně.

Slečně de la Mole se zdálo, že vyrostl a že je bledší. Jeho vzhled a chování neměly v sobě už nic venkovského. Jinak tomu bylo s jeho hovorem; bylo v něm ještě příliš mnoho vážnosti, příliš mnoho praktického. Přes tyto rozumné vlastnosti nebylo v jeho řeči ani trochu poníženosti; na to byl příliš hrdý. Bylo pouze znát, že pokládá ještě mnoho věcí za důležité. Ale bylo vidět, že je to muž, který dovede své mínění obhájit.

„Chybí mu lehkost, ale ne duchaplnost,“ řekla slečna de la Mole otci, žertujíc s ním o kříži, který dal Juliánovi. „Bratr vás musel o něj půldruhého roku prosit, a je z rodu de la Mole!“

„Ano, ale Julián mívá překvapující nápady; de la Molovi, o němž mluvíte, se to nikdy nestalo.“

Sluha ohlásil vévodu Retze.

Matylda cítila neodolatelný záchvat zívání; uviděla před sebou opět starobylé zlacení a denní hosty otcova salónu. Dělala si neutěšeně nudný obraz o životě, který ji zase očekával v Paříži. A přece se jí v Hyères  po Paříži stýskalo.

„A přitom je mi devatenáct let!“ myslila si. „To prý je šťastný věk, tvrdí všichni ti hlupáci ve zlatých ořízkách.“ Podívala se na osm nebo deset nových svazků básní, nahromaděných za jejich cesty jižní Francií na stole v salónu. Naneštěstí byla inteligentnější než pánové de Croisenois, de Caylus, de Luz a její ostatní přátelé. Věděla předem, co jí budou povídat o krásném provensálském nebi, o poezii, o jihu atd.

Její krásné oči, v nichž se zračila nejhlubší omrzelost, ano i beznadějnost, že by někdy mohla najít zábavu, utkvěly na Juliánovi. Nebyl aspoň docela takový jako ostatní.

„Pane Soreli,“ řekla živým, úsečným a zcela neženským hlasem, jehož užívají dívky z nejvyšší společnosti. „Pane Soreli, přijdete dnes večer na ples k panu de Retz?“

„Slečno, neměl jsem čest být panu vévodovi představen.“ Člověk by byl řekl, že ta slova a ten titul pálí hrdého venkovana v ústech.

„Vévoda uložil bratrovi, aby vás k němu přivedl, a kdybyste tam přišel, řekl byste mi něco bližšího o Villequieru; máme tam na jaře jet. Chtěla bych vědět, dá-li se v zámku bydlet a zdali je jeho okolí tak hezké, jak se říká. Někdy vzniká taková chvála bez příčiny.“

Julián neodpovídal.

„Přijďte na ples s bratrem,“ dodala úsečně.

Julián se uctivě uklonil. „Tedy i na plesu musím skládat účty všem členům rodiny; vždyť jsem placen jako obchodní zástupce!“ A dodal mrzutě: „A k tomu Bůh ví, zdali se to, co řeknu dceři, nebude příčit záměrům otcovým, bratrovým nebo matčiným! Je to zde opravdu jako u dvora. Člověk tu musí být dokonalou nulou, a přece nedávat nikomu právo ke stížnostem.

Ta dívka se mi ani dost málo nelíbí,“ myslil si, když viděl jít slečnu de la Mole, kterou matka zavolala, aby ji představila několika svým přítelkyním. „Přehání každou módu; šaty jí padají z ramenou… je ještě bledší, než byla před cestou… Jak má plavé vlasy! Jsou přímo bezbarvé. Člověk by myslel, že jsou průsvitné!… Kolik pýchy je v tom jejím pozdravu, v jejím pohledu! Jaká královská gesta!“ Slečna de la Mole zavolala bratra, právě když chtěl odejít.

Hrabě Norbert přistoupil k Juliánovi.

„Milý Soreli,“ řekl mu, „kam mám pro vás o půlnoci přijít? Vezmu vás s sebou na ples k panu de Retz. Uložil mi výslovně, abych vás k němu přivedl.“

„Vím dobře, komu jsem zavázán díky za tak velkou laskavost,“ odpověděl Julián a poklonil se až k zemi.

Jelikož nemohl nic vytknout zdvořilému, a dokonce i zájem prozrazujícímu tónu Norbertovu, zkoumal rozmrzele vlastní odpověď, kterou on, Julián, dal na toto zdvořilé vyzvání. Shledal, že v ní bylo trochu poníženosti.

Když večer přišel na ples, byl oslněn nádherou paláce vévody Retze. Nádvoří bylo překlenuto ohromným stanem z rudého damašku protkaného zlatými hvězdami: dosud neviděl nic tak vkusného. Dvůr pod stanem byl přeměněn v kvetoucí pomerančový a oleandrový háj. Květináče byly tak hluboko zasazeny do země, že se zdálo, jako by pomerančovníky a vavříny vyrůstaly přímo z půdy. Cesta pro povozy byla vysypána pískem.

Celek působil na našeho venkovana neobyčejným dojmem. Neměl ani ponětí o takové nádheře; v okamžiku jeho vzrušená obrazotvornost zapudila mrzutou náladu. V kočáře cestou na ples byl Norbert veselý a Julián vše viděl černě; sotva však vjeli do dvora, vyměnili si úlohy.

Norbert si všímal pouze několika jednotlivostí, jimž se při vší nádheře nevěnovalo dosti péče. Odhadoval cenu jednotlivých věcí a Julián pozoroval, že čím větší částky dosahoval jeho výpočet celkového vydání, tím se stával Norbert mrzutějším a skoro záviděl.

On sám však byl okouzlen a plný obdivu a rozčilení vstoupil skoro ostýchavě do prvního salónu, kde se tančilo. Vše se tlačilo ke dveřím druhé síně a hostů bylo tolik, že se nemohl protlačit kupředu. Výzdoba druhého salónu představovala granadskou Alhambru.

„Je královnou plesu! To se musí uznat,“ řekl mladý muž s kníry, jehož rameno tlačilo Juliána do prsou.

„Slečna Fourmontová, která byla po celou zimu uznávána za nejhezčí,“ odpovídal mu jeho soused, „chápe, jak se zdá, že ustupuje na druhé místo. Podívej se, jak divně se tváří.“

„Opravdu, snaží se všemožně, aby se líbila! Hleď, hleď, jak se půvabně usmívá, když tančí sama ve čtverylce. Na mou čest, to je k nezaplacení.“

„Zdá se, že slečna de la Mole svou radost nad vítězstvím ovládá, ale je si ho dobře vědoma. Člověk by řekl, že se bojí, aby se tomu, s kým mluví, nelíbila.“

„To je správné, to je pravé svůdnické umění.“

Julián se marně namáhal, aby spatřil tu svůdnou ženu; několik pánů větších než on mu stálo v cestě.

„V té vznešené zdrženlivosti je mnoho koketérie,“ řekl opět mladý muž s kníry.

„A jak zvolna klopí ty velké modré oči, právě když člověk myslí, že se prozradí,“ odvětil soused. „Na mou věru, to je rafinovanost!“

„Pohleď, jak obyčejně vypadá vedle ní krásná Fourmontová,“ pravil třetí.

„Ta její zdrženlivost napovídá: Kolik roztomilostí bych pro vás rozvinula, kdybyste byl mužem, jenž by mne byl hoden!“

„A kdo by mohl být hoden vznešené Matyldy?“ řekl první, „nějaký panující kníže, krásný, duchaplný a pěkně urostlý hrdinný bojovník, nejvýš dvacetiletý.“

„Levoboček ruského cara…, který by dostal kvůli tomu sňatku nějaký trůn; anebo docela prostě hrabě Thaler, sedlák ve fraku…“

Dveře se uvolnily, Julián mohl vejít.

„Když je Matylda v očích těch panáků něčím tak pozoruhodným, stojí za to, abych ji studoval,“ pomyslil si. „Poznám, co ti lidé pokládají za dokonalost.“

Jak ji hledal očima, Matylda se na něho právě podívala. „Povinnost mě volá,“ řekl si Julián, ale ve skutečnosti se rozmrzele již jen tvářil. Vábila ho k ní zvědavost a jeho potěšení bylo ještě zvýšeno pohledem na hluboce vystřižené šaty Matyldiny. Pro jeho ješitnost to ovšem bylo málo lichotivé. „Jak mladistvá je její krása,“ myslil si. Pět nebo šest mladíků, mezi nimiž poznal ty, kteří hovořili dříve u dveří, stálo mezi ním a Matyldou.

„Vy jste byl po celou zimu v Paříži,“ řekla mu, „viďte, že dnešní ples je nejkrásnější z celé sezóny?“

Neodpověděl.

„Ta Coulonova čtverylka se mi strašně líbí a dámy ji tančí bezvadně.“ Mladíci se ohlédli, aby viděli, kdo je ten šťastný člověk, od něhož chtěla slečna de la Mole rozhodně dostat odpověď. Ta nebyla povzbuzující.

„Nemohu to dobře posoudit, slečno; trávím svůj život u psacího stolu; je to první tak velkolepý ples, který jsem viděl.“

Mladíci s kníry byli pohoršeni.

„Vy jste moudrý člověk, pane Soreli,“ odpověděla Matylda se zvýšeným zájmem; „díváte se na všechny plesy a na všechny slavnosti jako filosof, jako Jean Jacques Rousseau. Ty pošetilosti ve vás jen vzbuzují údiv, ale nelákají vás nijak.“

To jméno stačilo, aby zkrotilo Juliánovu obraznost a vypudilo z jeho srdce každou iluzi. Jeho ústa nabyla výrazu snad trochu přehnaného opovržení.

„Jean Jacques Rousseau,“ odpověděl, „je v mých očích hlupák, když chce posuzovat vznešenou společnost; nechápal ji a přišel do ní se srdcem lokaje, který udělal kariéru.“

„Napsal Společenskou smlouvu,“ odpověděla Matylda s úctou.

„Hlásal republiku a odstranění všech monarchistických hodností, ale přitom byl ten povýšenec opojen štěstím, když nějaký vévoda změnil směr své odpolední procházky, aby doprovodil některého z jeho přátel.“

„Ach ano! Vévoda lucemburský v Montmorency doprovázel k Paříži jakéhosi pana Coindeta…“ doplnila slečna de la Mole s radostí a s nenuceností mladického pedantství. Byla pyšná na své vědomosti asi jako akademik, který objevil existenci krále Feretria. Julián na ni stále hleděl zkoumavě a přísně. Matylda byla jednu chvíli plna nadšení; upjatost jejího společníka ji vyvedla z rovnováhy. Překvapovalo ji to tím více, že byla sama zvyklá touto taktikou působit na jiné.

V té chvíli se ke slečně de la Mole snažil dostat markýz Croisenois. Byl již na tři kroky od ní, ale nemohl proniknout davem. Díval se na ni a usmíval se nad tou překážkou. Vedle něho stála mladá markýza Rouvrayová. Byla to Matyldina sestřenice. Šla zavěšena do svého manžela, za něhož byla provdána teprve čtrnáct dní. Markýz Rouvray byl rovněž velmi mladý. Byl dětinsky zamilován do své ženy, jako každý muž, který, ačkoliv uzavřel konvenční sňatek ujednaný výhradně mezi notáři, přece dostal ženu dokonale krásnou. Pan de Rouvray se měl po smrti stařičkého strýce stát vévodou.

Zatímco se usmívající Croisenois díval na Matyldu, k níž se nemohl davem protlačit, zahleděla se ona svýma velkýma blankytnýma očima na něho a na jeho sousedy. „Co může být nudnějšího,“ myslila si, „než celá tato skupina! Takový Croisenois, který by se chtěl se mnou oženit; je něžný, zdvořilý a uhlazený jako pan de Rouvray. Kdyby ti páni nebyli tak nudní, byli by velmi milí. Také on by mě provázel na ples a vypadal by také tak omezeně a spokojeně. Za rok po svatbě bych měla co možno nejlepší kočár, koně, šaty, dvacet mil od Paříže zámek a vše, co je třeba, aby nějaká povýšenka, například taková hraběnka Roivillová, pukla závistí – a pak?“

Matylda se nudila při vyhlídce na budoucnost. Markýzi Croisenoisovi se podařilo k ní protlačit a mluvil k ní, ale ona snila a neposlouchala ho. Zvuk jeho slov jí splýval s hlukem plesu. Sledovala mechanicky zrakem Juliána, který se uctivě, ale hrdě a nespokojeně vzdálil. V koutě, daleko od vířícího davu, uviděla hraběte Altamiru, který byl ve své vlasti odsouzen k smrti a jehož již čtenář zná. Za Ludvíka XIV. provdala se jedna z jeho příbuzných za prince Contiho; to ho částečně chránilo před pronásledováním kněžstva.

„Vidím, že jen odsouzení k smrti je pro muže opravdu vyznamenáním,“ pomyslila si Matylda, „to je jediná věc, kterou nelze koupit.

Teď jsem řekla něco velmi vtipného. Škoda, že mi to nenapadlo dříve, byla bych se tím mohla blýsknout.“ Matylda měla příliš mnoho vkusu, aby v rozmluvě uplatňovala předem připravený vtip, ale byla také příliš ješitná, aby nebyla svou myšlenkou okouzlena. Nuda v její tváři ustoupila výrazu štěstí. Markýz Croisenois, který k ní stále ještě mluvil, v tom viděl svůj úspěch, i zdvojnásobil svou výmluvnost.

„Co by mohl nějaký zlomyslník mému nápadu vytknout?“ řekla si Matylda. „Odpověděla bych kritikovi: Titul barona, hraběte, ty si lze koupit; řád se uděluje; bratr právě dostal kříž, a co vykonal? Hodnosti také dostanete. Deset služebních let anebo příbuzného ministra války – a jste velitelem eskadrony jako Norbert. Velké jmění… to je ještě nejméně snadné a tudíž nejzáslužnější. Jak je to povedené! Je to pravý opak toho, co říkají knihy… Nuže, jde-li někomu o jmění, ožení se s Rothschildovou dcerou.

Skutečně, má myšlenka je hluboká. Odsouzení na smrt je jediná věc, o niž se ještě nikdo neucházel.“

„Znáte hraběte Altamiru?“ zeptala se pana de Croisenois.

Vypadala, jako by se v myšlenkách vracela z velké dálky, a její otázka měla tak nepatrný vztah k tomu, co jí ubohý markýz pět minut vyprávěl, že se jeho roztomilost octla v rozpacích. A byl to přece duchaplný člověk a také byl za takového pokládán.

„Matylda je podivná,“ myslil si, „je to chyba, ale svému muži dá krásné společenské postavení! Nevím, jak to ten markýz de la Mole dělá; má styky s nejlepšími lidmi všech stran, je to člověk, který nemůže padnout. Ostatně Matyldiny zvláštnosti mohou být pokládány za projevy duševní převahy. Ve spojení se vznešeným rodem a velkým jměním není geniálnost nic směšného, pak je velkou předností. Konečně, když chce, projevuje dokonalé spojení duchaplnosti, charakteru a pohotovosti, takže je velmi roztomilá…“ Poněvadž je těžko dělat dobře dvě věci současně, odpověděl markýz netečně, jako by odříkával úkol:

„Kdo by neznal toho ubohého Altamiru?“ A vyprávěl jí historii jeho nezdařeného, směšného a nesmyslného spiknutí.

„Velmi nesmyslné!“ řekla Matylda, jako by mluvila sama k sobě, „ale je to muž činu. Chci vidět opravdového muže, přiveďte mi ho,“ řekla uraženému markýzi.

Hrabě Altamira byl z nejupřímnějších obdivovatelů pyšného a skoro drzého vystupování slečny de la Mole; byla podle něho jednou z nejkrásnějších pařížských žen.

„Jak krásná by byla na trůně!“ řekl panu de Croisenois; a nechal se bez váhání odvést.

Jsou na světě lidé, kteří chtějí dokazovat, že není nic tak nevkusného jako spiknutí; spiknutí páchne jakobínstvím. A co může být ohavnějšího než jakobín bez úspěchu?

Matylda se pohledy na pana de Croisenois posmívala Altamirovu liberalismu, ale naslouchala mu s potěšením.

„Spiklenec na plese, to je pěkný kontrast,“ pomyslila si. Zdálo se jí, že se hrabě Altamira s těmi černými kníry podobá odpočívajícímu lvu; ale brzy zpozorovala, že má smysl jen pro jedinou věc – pro prospěšnost, že obdivuje prospěšnost**_._**

Mladý hrabě se domníval, že nic si nezasluhuje jeho pozornosti kromě toho, co by jeho vlasti mohlo dát parlamentní zřízení. S radostí opustil Matyldu, nejkrásnější ženu plesu, poněvadž uviděl vcházet peruánského generála.

Jelikož zoufal nad Evropou, zůstala ubohému Altamirovi jen naděje, že až budou jihoamerické státy mocné a silné, vrátí Evropě svobodu, kterou jim poslal Mirabeau.

K Matyldě se přiblížil hlouček mladíků. Všimla si dobře, že Altamiru neokouzlila, a byla jeho odchodem uražena; viděla, že jeho černé oči při rozmluvě s peruánským generálem září. Slečna de la Mole si prohlížela mladé Francouze s takovou hlubokou vážností, že žádná z jejích soupeřek ji nemohla napodobit. „Který z nich,“ myslila si, „by se dal odsoudit k smrti, i kdyby mu všechny okolnosti přály?“

Těm, kteří nebyli příliš chytří, její zvláštní pohled lichotil, ale ostatní znepokojoval. Báli se, že řekne něco ostrého, nač bude těžko odpovědět.

„Vznešený původ přináší s sebou tisíc předností, jejichž nedostatek by mě urážel. Vidím to například na Juliánovi,“ myslila si Matylda; „ale současně způsobuje, že zakrňují ty duševní vlastnosti, pro něž bývají lidé odsuzováni k smrti.“

V tu chvíli řekl někdo vedle ní: „Hrabě Altamira je druhým synem knížete San Nazaro-Pimentela; jeden Pimentel se snažil zachránit Konradina a byl sťat roku 1268. Je to jedna z nejvznešenějších neapolských rodin.“

„Hle,“ řekla si Matylda, „to je pěkný důkaz pro mé tvrzení: vznešený původ odnímá povaze sílu, bez níž se člověk nedá odsoudit k smrti! Zdá se mi, že je mi dnes večer souzeno, abych mluvila hlouposti. Protože jsem jen žena jako každá jiná, musím tančit.“ Povolila snažným prosbám markýze Croisenoise, který ji už hodinu prosil o kvapík. Aby se utěšila z neúspěchu ve filosofii, chtěla být aspoň jako žena neodolatelná. Pan de Croisenois byl jí nadšen.

Ale ani tanec, ani přání líbit se jednomu z nejhezčích kavalírů nemohlo Matyldu rozptýlit. Měla neobyčejný úspěch. Byla královnou plesu, věděla to, ale zůstala chladná.

„Jak prázdný život budu mít s mužem, jako je Croisenois,“ říkala si, když ji za hodinu odváděl na její místo. „Kde bych mohla nalézt nějakou zábavu,“ vzdychla smutně, „když ji po šestiměsíční nepřítomnosti nenalézám na plese, který je ctižádostí všech pařížských žen? A k tomu jsem zde středem obdivu takové společnosti, že lepší si nedovedu představit. Zde nejsou měšťáci, až snad na několik pairů a jednoho nebo dva Juliány. A přece,“ dodala s rostoucím smutkem, „osud mi poskytl všechny výhody: výjimečné postavení, jmění, mládí; bohužel všechno kromě štěstí!

Nejpochybnější z mých předností jsou ty, pro které mi všichni celý večer lichotí. Duchaplná myslím jsem, neboť naháním zřejmě všem strach. Odváží-li se mluvit o nějakém vážném předmětu, po pěti minutách jsou celí udýchaní a tváří se, že udělali nějaký objev, ačkoliv jsem o tom celou hodinu mluvila. Jsem krásná, mám přednost, pro kterou by byla paní de Staël vše obětovala, a přece je jisto, že umírám nudou. Je nějaký důvod, proč bych se měla méně nudit, zaměním-li své jméno za jméno markýze Croisenoise?“

„Ale proboha!“ dodala, majíc skoro chuť plakat, „což není markýz dokonalý muž? Je to mistrovské dílo výchovy našeho století. Sotva se na něho podíváte, a již vám řekne něco milého, a dokonce i duchaplného; je statečný… Ale ten Sorel je zvláštní člověk,“ řekla si a její oči pozbyly svého zasmušilého výrazu a vzplály hněvem. „Řekla jsem mu, že s ním chci mluvit, a on se neuráčil opět ukázat.“
