---
title: 10\. Královna Markéta
contentType: prose
---

_Lásko! V jakých ztřeštěnostech nacházíme kvůli tobě potěšení!_

— LIST PORTUGALSKÉ JEPTIŠKY

Julián pročetl ještě jednou dopisy. Když zazněl zvon k večeři, řekl si: „Jak směšný jsem asi připadal té pařížské loutce! Jak jsem byl hloupý, že jsem jí otevřeně řekl, nač jsem myslil! Ale možná, že ta hloupost nebyla tak velká. V tomto případě byla mne důstojná jen pravda.

Proč se mě vlastně vyptává na tak důvěrné věci! Ta otázka byla od ní indiskrétní. Prohřešila se proti slušnosti. Moje názory na Dantona nespadají nikterak do služby, za kterou mě její otec platí.“

Když Julián vešel do jídelny, byl vyveden ze své mrzuté nálady tím, že uviděl slečnu de la Mole v hlubokém smutku. Překvapilo ho to tím více, že nikdo jiný z rodiny nebyl v černém.

Po večeři se již úplně zprostil návalu nadšení, které ho rozechvívalo po celý den. Naštěstí byl u večeře také onen akademik, který uměl latinsky. „Ten se mi nejméně vysměje,“ myslil si Julián, „bude-li, jak se domnívám, moje otázka o smutku slečny de la Mole nevhodná.“

Matylda hleděla na něho se zvláštním výrazem. „Tak vypadá asi koketování zdejších žen, jak mi je paní de Rênal líčila,“ řekl si. „Nebyl jsem k ní dnes ráno přívětivý, nevyhověl jsem jejímu rozmaru, když se mnou chtěla mluvit. Tím jsem u ní jen stoupl v ceně. Čert při tom vždy dobře pochodí. Později se mi její pohrdavá pýcha pomstí. Jsem u ní na vše připraven. Jaký je to rozdíl proti tomu, co jsem ztratil! Jaká to byla milá povaha! Jak byla naivní! Znal jsem její myšlenky dříve než ona; viděl jsem, jak vznikají. Měl jsem v jejím srdci jediného soupeře, totiž strach, aby jí nezemřely děti. Byla to rozumná a přirozená náklonnost, která, ačkoliv jsem jí trpěl, byla i pro mne zdrojem štěstí. Byl jsem hlupák. Představy, které jsem si dělal o Paříži, mi překážely, abych tu nádhernou ženu plně ocenil.

Jaký rozdíl, Bože! A co zde nacházím? Bezcitnou a povýšenou ješitnost, všechny odstíny samolibosti a nic více.“

Vstávali od stolu. „Jenom ať mi nikdo neobsadí mého akademika,“ řekl si Julián. Cestou do zahrady se k němu přidal, zatvářil se sladce a pokorně a sdílel jeho vztek nad úspěchem Hernaniho**_._**

„Kdybychom žili ještě v době zatykačů…!“ podotkl.

„Pak by se toho nebyl odvážil,“ zvolal akademik s talmovským gestem.

Nad kterousi květinou citoval Julián několik míst z Vergiliových Georgik a poznamenal, že se nic nevyrovná veršům abbé Delilla. Zkrátka lichotil akademikovi, jak jen mohl. Posléze řekl co možno nejlhostejněji: „Myslím, že slečna de la Mole dědila po nějakém strýci, po němž nosí smutek.“

„Jakže! Vy patříte k domu,“ zvolal akademik a zastavil se, „a neznáte její vrtochy? Je vskutku divné, že jí matka takové věci dovoluje; ale mezi námi řečeno, v této rodině nevynikají pevnou povahou. Slečna Matylda jí má za ně za všechny a ovládá je. Dnes je 30. dubna!“ a akademik se odmlčel, dívaje se potměšile na Juliána. Julián se usmál co možná nejduchaplněji.

„Jaký je asi vztah mezi její vládou v domě, černými šaty a třicátým dubnem?“ uvažoval. „Jsem přece ještě hloupější, než jsem si myslil.“

„Musím se vám přiznat…“ řekl a pohlédl na akademika tázavě.

„Projděme se zahradou,“ řekl člen Akademie nadšeně, poněvadž tušil, že bude mít příležitost pronést dlouhou vzletnou řeč. „Cožpak je opravdu možné, abyste nevěděl, co se stalo 30. dubna roku 1574?“

„A kde?“ zeptal se Julián udiveně.

„Na náměstí Grève.“

Julián byl tak překvapen, že ho ani tato slova nepřivedla na stopu. Zvědavost, očekávání, že uslyší nějakou tragickou událost, která tak odpovídala jeho povaze, dodaly jeho očím lesku, jejž každý vyprávěč tak rád vidí u svého posluchače. Akademik byl šťasten, že nalézá nezasvěcené ucho, a vyprávěl Juliánovi obšírně, proč byla 30. dubna 1574 nejhezčímu mladíku toho století, Bonifáci de la Mole a jeho příteli Hannibalovi de Coconasso, piemontskému šlechtici, sťata hlava na náměstí Grève. La Mole byl zbožňovaným milencem královny Markéty Navarské; „a všimněte si,“ dodal, „že slečna de la Mole se jmenuje Matylda-Markéta**_._** La Mole byl zároveň oblíbencem vévody alençonského a důvěrným přítelem krále navarského, pozdějšího Jindřicha IV., manžela jeho milenky. Na masopustní úterý roku 1574 byl dvůr v Saint–Germain s ubohým králem Karlem IX., který umíral. La Mole chtěl unést své přátele prince, které královna Kateřina Medicejská věznila u dvora jako zajatce. Dostal se se dvěma sty jezdci až pod saintgermainské zdi; vévoda alençonský ztratil odvahu a la Mole byl vydán katovi.

Ale slečnu Matyldu dojímá hlavně, jak se mi sama přiznala před sedmi nebo osmi lety, když jí bylo dvanáct let – neboť to je hlavička, to je hlavička!…“ a akademik pozdvihl oči k nebi. „V té politické katastrofě na ni nejvíce zapůsobilo, že královna Markéta Navarská se skryla v kterémsi domě na náměstí Grève a odvážila se vyžádat si na katovi hlavu svého milence. A následující noci, o půlnoci, vzala jeho hlavu s sebou do kočáru a pohřbila ji sama v kapli na úpatí Montmartru.“

„Je to možné?“ zvolal dojatý Julián.

„Slečna Matylda pohrdá bratrem, protože ten, jak vidíte, se vůbec nestará o ten starý příběh a nenosí 30. dubna smutek. Od té pověstné popravy, na památku důvěrného přátelství pana de la Mole ke Coconassovi, který se jako každý pravý Ital jmenoval Hannibal, mají všichni mužští členové rodiny toto jméno. A,“ dodal akademik tišeji, „ten Coconasso byl podle tvrzení samého Karla IX. jedním z nejkrutějších vrahů ze 24. srpna 1572. Ale jak je, milý Soreli, možné, že nic o tom nevíte, vy, který patříte k tomuto domu?“

„Proto tedy řekla slečna de la Mole bratrovi při večeři dvakrát Hannibale. Myslil jsem, že jsem se přeslechl.“

„To byla výtka. Je divné, že markýza trpí takové pošetilosti. Manžel té dívky se dožije pěkných věcí!“

Následovalo několik satirických vět. Zlomyslná radost a důvěrnost, které se zračily v akademikových očích, se Juliána nepříjemně dotkly. „Chováme se jako dva sluhové, kteří pomlouvají své pány,“ pomyslil si. „Ale u toho akademika se nesmím ničemu divit.“

Jednoho dne ho totiž Julián přistihl u nohou markýzy de la Mole; prosil ji o sklad tabáku pro svého venkovského synovce. Večer Juliánovi komorná slečny de la Mole, která se mu dvořila jako kdysi Elisa, řekla, že smutek její paní nemá za účel budit pozornost. Toto podivínství prý vyplývá z její povahy. Milovala vskutku toho de la Mole, milence nejchytřejší královny svého století, který zemřel proto, že chtěl vysvobodit své přátele. A jaké přátele! Korunního prince a Jindřicha IV.

Julián byl zvyklý na naprostou přirozenost, která vyzařovala z celého chování paní de Rênal, a proto viděl u všech pařížských žen jen strojenost; a byl-li jen trochu smutně naladěn, neměl jim co říci. Slečna de la Mole byla výjimkou.

Zvláštní druh krásy, který tkví ve vznešeném vystupování, Julián pomalu přestával pokládat za necitelnost. Míval dlouhé rozmluvy se slečnou de la Mole, když se s ním někdy po večeři procházela v zahradě před otevřenými okny salónu. Jednou mu řekla, že čte dějiny ďAubigného a Brantômovy paměti. „Zvláštní četba,“ myslil si; „a markýza jí nedovoluje číst romány Waltera Scotta.“

Jednoho dne mu vyprávěla s očima radostí rozzářenýma, což svědčilo o upřímnosti jejího obdivu, o mladé ženě za vlády Jindřicha III., o níž se právě dočetla v Pamětech de l’Estoilových: probodla manžela dýkou, když poznala, že je jí nevěrný.

Juliánově ješitnosti to polichotilo. Bytost zahrnovaná takovými důkazy úcty, která podle akademikova tvrzení vládla celému domu, uznala ho za hodna mluvit s ním způsobem, který se mohl skoro podobat přátelství.

„Mýlil jsem se,“ pomyslil si zanedlouho. „To není důvěrnost. Hraji jenom úlohu důvěrníka v tragédii, protože cítí potřebu mluvit. Jsem v této rodině pokládán za vzdělaného člověka. Přečtu si ihned Brantóma, ďAubigného, de l’Estoila. Budu moci vyvrátit některé z historek, které mi slečna de la Mole vypráví. Chci se zprostit té úlohy trpného důvěrníka.“ Ponenáhlu se jeho rozmluvy s tou vybraně a zároveň nenuceně se chovající dívkou stávaly zajímavějšími. Zapomínal na svou smutnou úlohu odbojného plebejce. Matylda se mu zdála vzdělaná, dokonce i rozumná. Její názory, které projevovala při procházkách v zahradě, byly docela jiné než ty, jež pronášela v salóně. Někdy byla v jeho společnosti plna nadšení a otevřenosti, což bylo v naprostém protikladu k jejímu obvyklému pyšnému a chladnému chování.

„Období válek Ligy je heroická doba Francie,“ řekla mu jednoho dne a oči jí při tom zářily inteligencí a nadšením. „Tehdy každý bojoval, aby dosáhl něčeho, po čem toužil, aby dopomohl své straně k vítězství, a ne z nízké pohnutky, aby dostal nějaký řád, jako za doby vašeho císaře. Přiznejte jen, že tehdy bylo méně sobectví a malichernosti. Miluji to století.“

„A Bonifác de la Mole byl jeho hrdinou,“ řekl jí.

„Alespoň byl milován tak, že snad musí být štěstím být takto milován. Která nynější žena by se nezhrozila dotknout se hlavy sťatého milence?“

Paní de la Mole zavolala svou dceru. Má-li mít pokrytectví nějaký smysl, nesmí se nikdy prozradit; a Julián, jak je patrno, svěřil se slečně de la Mole napolo se svým obdivem pro Napoleona.

„To je právě ta nesmírná výhoda, kterou mají před námi,“ řekl si Julián, když zůstal v zahradě sám. „Činy jejich předků je povznášejí nad všední city a také nemusí stále myslit na to, jak by se uživili. Jaká bída!“ dodal trpce; „já nejsem hoden přemýšlet o těch velkých věcech. Můj život je jen řadou pokrytectví, poněvadž nemám tisíc franků ročního důchodu na denní živobytí!“

„O čem to sníte?“ zeptala se Matylda, když přiběhla zpět.

Julián byl již syt toho stálého pohrdání sám sebou. Z hrdosti jí řekl upřímně, na co myslil. Styděl se mluvit před někým tak bohatým o své chudobě. Pyšným tónem se snažil zřetelně vyjádřit, že o nic neprosí. Dosud nikdy se Matyldě nezdál tak hezký: objevila u něho citlivost a otevřenost, vlastnosti, které mu často chyběly.

Ani ne za měsíc poté se Julián zamyšleně procházel zahradou domu markýze de la Mole; ale v jeho tváři se již nezračila tvrdost a filosofická zpupnost, kterou do ní vtiskl ustavičný pocit méněcennosti. Právě doprovodil až ke dveřím salónu slečnu de la Mole, která si prý běžíc za bratrem poranila nohu.

„Opírala se o mne velmi podivně,“ řekl si Julián. „Jsem domýšlivý, či bylo by snad pravda, že jsem jí sympatický? Poslouchá mě s tak něžným výrazem ve tváři, i když se jí svěřuji se všemi mukami své pýchy. Ona, která se chová ke všem tak pyšně! V salónu by byli velmi překvapeni, kdyby viděli, jak se tváří v mé společnosti. Zcela určitě nebývá k nikomu tak něžná a vlídná.“

Julián se snažil, aby to zvláštní přátelství nepřeceňoval. Přirovnával je k ozbrojenému míru. Každého dne, když se setkali, jako by se sami sebe tázali, než použili opět toho skoro důvěrného tónu: Budeme dnes přáteli, či nepřáteli? Julián pochopil, že by vše prohrál, kdyby se nechal tou pyšnou dívkou jenom jednou beztrestně urazit. „Mám-li se s ní jednou rozejít, nebylo by lépe to učinit dříve a uhájit si práva hrdosti, než abych se později musel bránit proti pohrdání, které se projeví, jakmile bych se jenom sebeméně vzdal toho, čím jsem povinen své osobní důstojnosti?“

Ve dnech, kdy byla ve špatné náladě, se Matylda několikrát pokusila mluvit s ním jako velká dáma. Dělala to velmi rafinovaně, ale Julián ji drsně odbýval.

Jednoho dne ji náhle přerušil: „Má slečna de la Mole nějaké rozkazy pro sekretáře svého otce?“ zeptal se jí. „Sekretář musí její rozkazy vyslechnout a uctivě vyplnit, jinak s ní nemá co mluvit. Není placen za to, aby se jí svěřoval se svými myšlenkami.“

Takové příhody a podivné pochybnosti, které Julián míval, zapudily nudu, kterou dříve pravidelně pociťoval v tom nádherném salónu, kde se člověk všeho bál a kde nebylo slušné o něčem žertovat.

„Bylo by to podařené, kdyby mě milovala! Ale ať mě miluje nebo nemiluje,“ pokračoval Julián, „mám za důvěrnou přítelkyni duchaplnou dívku, před níž se třese celý dům, a zejména markýz Croisenois. Ten mladý muž je tak uhlazený, jemný a statečný a slučuje v sobě všechny přednosti rodu a bohatství, z nichž jediná by mě učinila tak šťastným! Je do ní šíleně zamilován, má si ji vzít. Kolik dopisů jsem za pana de la Mole psal oběma notářům, aby upravili svatební smlouvu! A já, který si připadám jako bezvýznamný člověk, když sedím s perem v ruce u psacího stolu, dvě hodiny poté, zde v zahradě, nad tím roztomilým mladým mužem triumfuji; vždyť její projevy přízně jsou nápadné, nezakryté. Snad v markýzi nenávidí budoucího manžela. Je na to dost pyšná. A mně projevuje laskavosti jen jako placenému důvěrníkovi!

Ale ne, buď jsem blázen, anebo se mi opravdu dvoří; čím chladněji a uctivěji se k ní chovám, tím více mě vyhledává. Mohl by to být vrtoch anebo přetvářka; ale vidím, jak jí zazáří oči, objevím-li se neočekávaně. Umějí se Pařížanky přetvařovat do té míry? Ale co na tom! Vnější známky mluví pro mne, využijme toho tedy. Můj Bože, jak je krásná! Jak se mi líbí její velké modré oči, mohu-li do nich zblízka pohlédnout a zahledí-li se na mne, jak se tak často stává!…

Jaký rozdíl mezi tímto jarem a jarem loňským, kdy jsem žil ne šťastný mezi třemi sty zlomyslnými a špinavými pokrytci a udržoval se jen silou povahy! Byl jsem skoro tak zlomyslný jako oni.“

Ve dnech nedůvěry si Julián myslil: „Ta dívka se mi posmívá. Smluvila si s bratrem, že si ze mne bude dělat blázna. Ale zdá se, že bratrem pohrdá, protože je málo energický! ‚Je statečný, ale to je také vše,‘ řekla mi. ‚Nemá ani jedinou myšlenku, která by se odvážila odchýlit se od toho, co je v módě. Jsem vždy nucena ho hájit.‘ Devatenáctiletá dívka! Je možné, aby v tom věku byl člověk po celý den věren pokrytectví, které si předepsal?

Přitom však, kdykoliv slečna de la Mole na mne s jakýmsi zvláštním výrazem upře své velké modré oči, hrabě Norbert pokaždé odejde. To je mi podezřelé; neměl by být pohoršen, že jeho sestra vyznamenává jejich sloužícího**_?_** Neboť tak mě nazval vévoda Chaulnes.“ Při této vzpomínce hněv potlačil všechny ostatní city. „Je to u toho bláznivého vévody jen záliba v starobylých výrazech?…

Buďsi, ale je hezká!“ pokračoval Julián a jeho pohled byl dravý. „Dostanu ji, potom uprchnu a běda tomu, kdo mi bude v útěku překážet.“

Tato myšlenka se Juliánovi stala jedinou věcí, která ho zajímala. Nemohl již myslit na nic jiného. Dny mu míjely jako hodiny.

Když se snažil zabývat nějakou vážnou prací, myšlenky mu každou chvíli odbočovaly; za čtvrt hodiny se opět vzpamatovával s bušícím srdcem, se zmatenou hlavou a s jedinou myšlenkou: „Miluje mě?“
