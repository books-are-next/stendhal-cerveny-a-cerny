---
contentType: prose
---

## 27.  
Nejkrásnější prebendy

Zásluhy? Nadání? Vlohy? To není k ničemu! Musíte náležet k některé mocné straně.

— LICHTENBERG

Tak tedy byla představa biskupské hodnosti poprvé spojena s osobou Juliánovou v hlavě ženy, která dříve nebo později měla rozdávat ve Francii nejkrásnější církevní místa. Julián by se nad tou dobrou předzvěstí ani nebyl zaradoval. Jeho mysl v té době nebyla schopna vnímat nic, co nesouviselo s jeho neštěstím; všechno je jen zvyšovalo. Například pohled na jeho pokoj se mu stal nesnesitelným. Když se tam večer vracel se svíčkou v ruce, zdálo se mu, že každý kus nábytku, každá drobnůstka mu nelítostně připomíná některou novou podrobnost jeho neštěstí.

Když se toho dne vracel do pokoje, řekl si s živostí u něho již dlouhou dobu neobvyklou: „Mám před sebou galejnickou práci, doufejme, že druhý dopis bude právě tak nudný jako první.“

Byl ještě nudnější. Dopis, který opisoval, se mu zdál tak nesmyslný, že přepisoval řádek za řádkem úplně bezmyšlenkovitě.

„Je to nabubřelejší,“ myslil si, „než akta ministerské smlouvy, která mi můj profesor diplomacie dával opisovat v Londýně.“

Tu teprve si vzpomněl na dopisy paní de Fervaques, jejichž originály zapomněl vrátit vážnému Španělovi, donu Diego Bustosovi. Šel pro ně; byly skutečně skoro stejně zmatené jako dopisy mladého ruského šlechtice. Byly úplně nesrozumitelné. Chtěly říci vše a nic neprozradit. „Je to aiolská harfa slohu,“ pomyslil si Julián. „Mezi nejvznešenějšími myšlenkami o nicotnosti, smrti, nekonečnu atd. vidím jasně jen jedno, totiž hrozný strach před zesměšněním.“

Monolog, který jsme právě stručně podali, opakoval Julián každý den po celé dva týdny. Každou noc usínal při opisování jakéhosi komentáře k Apokalypse, druhého dne chodil se zádumčivou tváří dopis odevzdat a odváděl koně zpět do stáje s nadějí, že uvidí aspoň Matyldin šat; pracoval, a když večer paní de Fervaques nepřišla na návštěvu k paní de la Mole, chodil do Opery. Tak jednotvárně plynul jeho život; zajímavější byl tehdy, když paní de Fervaques přišla k markýze. Tu mohl pod ochranou jejího klobouku vidět Matyldiny oči a tehdy se stával výmluvným. Jeho romantické a sentimentální fráze začínaly být překvapivější a elegantnější.

Cítil dobře, že se to, co říká, zdá Matyldě nesmyslné; ale chtěl se jí zalíbit aspoň půvabem svého vyjadřování. „Čím nesprávnější je to, co říkám, tím pěkněji to musí znít,“ myslil si; a tu přeháněl s nesnesitelnou smělostí některé popisy přírody. Poznal velmi brzy, že se musí vystříhat prostých a rozumných myšlenek, nemá-li se maršálové zdát všedním člověkem. A tak buď pokračoval ve svých přemrštěných řečech, anebo je zkracoval, podle toho, četl-li v očích obou vznešených dam, jimž se musel zalíbit, úspěch anebo lhostejnost.

Celkem nebyl jeho život tak hrozný, jako když mu dny míjely v nečinnosti.

Ale jednoho večera si řekl: „Opisuji již patnácté z těch ohavných pojednání; čtrnáct prvních bylo podle předpisu odevzdáno jejímu vrátnému. Brzy budu mít čest zaplnit všechny zásuvky jejího psacího stolu, a stále se ke mně chová tak, jako bych jí vůbec nepsal! Kam to povede? Nudí ji snad má vytrvalost tak, jako nudí mne? Je třeba uznat, že ten Rus, přítel Korazovův, který byl zamilován do krásné kvakerky z Richmondu, byl ve své době hrozný člověk; je to tak strašně nudné!“

Jako všichni průměrní lidé, jimž náhoda poskytne příležitost, aby byli přítomni manévrům velkého generála, nechápal také Julián nic z útoků mladého Rusa na srdce krásné Angličanky. Čtyřicet prvních listů bylo určeno jen k tomu, aby mu byla prominuta smělost, že si dovolil jí psát. Jejich účelem bylo, aby si ta něžná žena, která se asi nekonečně nudila, zvykla dostávat dopisy, které byly možná méně jednotvárné než její každodenní život.

Jednoho rána dostal Julián dopis. Poznal erb paní de Fervaques a rozlomil pečeť s chvatem, který by se mu byl zdál před několika dny nemožný. Bylo to pouze pozvání na večeři.

Ihned se uchýlil k předpisům knížete Korazova. Naneštěstí se mladý Rus snažil být vtipný jako Dorat, místo aby byl prostý a srozumitelný. Julián nemohl uhodnout, jak se má při večeři u paní de Fervaques chovat.

Salón byl zařízen s neobyčejnou nádherou. Skvěl se zlatem jako Dianina galérie v Tuileriích a byl ozdoben olejomalbami na dřevěném obložení. Na malbách bylo vidět jasnější skvrny a Julián se později dověděl, že se domácí paní náměty nezdály dosti slušné a že je tedy dala opravit. „Mravné století!“pomyslil si.

V salónu paní de Fervaques se setkal se třemi osobami, které se svého času zúčastnily sestavování tajné nóty. Jeden z nich byl strýc maršálové, biskup …ský, který měl na starosti prebendy a nedovedl prý neteři nic odepřít. „Jak obrovský pokrok jsem udělal a jak je mi to lhostejné!“ řekl si Julián s melancholickým úsměvem. „Večeřím už s proslulým biskupem …ským.“

Večeře nebyla skvělá a hovor byl nesnesitelný. „Taková společnost je jako špatná kniha,“ myslil si Julián. „Řeší se zde směle největší problémy lidstva. Poslouchá-li však člověk tři minuty, ptá se sám sebe, co je protivnější, zdali nabubřelá řeč mluvčího, či jeho strašná nevědomost.“

Čtenář bezpochyby již zapomněl na toho malého literáta jménem Tanbeau, synovce akademikova a budoucího profesora, jemuž, jak se zdá, šlo o to, aby svými podlými pomluvami otravoval salón markýze de la Mole.

Tento človíček vzbudil poprvé v Juliánovi myšlenku, že ačkoliv paní de Fervaques na jeho listy neodpovídá, pohlíží shovívavě na cit, který je diktoval. Černá duše pana Tanbeaua trpěla nesnesitelná muka pomyšlením na Juliánovy úspěchy. „Ale žádný člověk, ať je chytrý nebo hloupý, nemůže být na dvou místech zároveň,“ řekl si budoucí profesor. „Stane-li se Julián jejím milencem, opatří mu vznešená markýza nějaké výhodné církevní místo a já se ho tak aspoň zbavím v domě markýze de la Mole.“

Také abbé Pirard dělal Juliánovi dlouhá kázání o jeho úspěších v domě paní de Fervaques. Mezi přísným jansenistou a jezuitsko-monarchisticko-reakčním salónem ctnostné maršálové vládla sektářská řevnivost_._
