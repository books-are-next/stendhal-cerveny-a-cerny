---
title: 11\. Večer
contentType: prose
---

<section>

_Leč vlídný přec ten Juliin byl chlad  
     a s lehkým chvěním ruka její štíhlá  
vyklouzla z jeho, ale byl ten chvat  
     lehounký stisk, tak hebounce se mihla,  
jako by dech jen vál, že byl to snad  
     jen sen…_

— DON JUAN, zpěv I, strofa 71

Julián se však musel ukázat ve Verrières. Když vycházel z fary, potkal šťastnou náhodou pana Valenoda a hned mu oznámil zvýšení platu.

Po návratu do Vergy Julián sešel do zahrady, teprve když nastala noc. Byl unaven množstvím silných dojmů, které během dne prožil. „Co jim mám říci?“ tázal se nepokojně sám sebe, když si vzpomněl na dámy. Neuvědomoval si, že jeho duše je právě ve stavu, v němž se stará zrovna o takové malichernosti, o něž se ženy obyčejně jedině zajímají. Julián býval často pro paní Dervillovou i pro její přítelkyni nepochopitelný a on také mnohdy chápal jenom zpola to, co mu říkaly. To byl výsledek síly, a mohu-li tak říci, velikosti vášní, jež zmítaly duší tohoto ctižádostivého mladíka. Ta zvláštní bytost prožívala skoro každý den nějaký vnitřní boj.

Když onoho večera vcházel Julián do zahrady, byl ochoten věnovat pozornost zájmům obou hezkých sestřenic. Očekávaly ho s netrpělivostí. Usedl na obvyklé místo vedle paní de Rênal. Brzy se úplně setmělo. Chtěl uchopit bílou ruku, kterou již dávno viděl vedle sebe opřenou o lenoch židle, ale paní de Rênal ji po krátkém váhání na znamení nelibosti odtáhla.

Julián toho tedy nechal a pokračoval vesele v rozmluvě, až uslyšel, že přichází pan de Rênal.

Juliánovi ještě zněla v uších hrubá slova, jimiž jej ráno častoval. „Nebyl by to jakýsi výsměch,“ řekl si, „kdybych se právě v přítomnosti tohoto muže, tak plně obdařeného všemi výhodami bohatství, zmocnil ruky jeho ženy? Ano, udělám to, právě já, jemuž dal najevo tolik pohrdání.“

Od té chvíle klid, jeho povaze tak málo přirozený, počal Juliána rychle opouštět; nemohl na nic jiného myslit a s úzkostí toužil po tom, aby mu paní de Rênal ponechala svou ruku.

Pan de Rênal mluvil nakvašeně o politice: dva nebo tři verrièreští továrníci bohatli nesporně rychleji než on a zamýšleli při volbách vystoupit proti němu. Paní Dervillová mu naslouchala. Juliána takové řeči popouzely. Přisunul svou židli těsně k židli paní de Rênal. Tma skrývala všechny pohyby. Odvážil se přitisknout ruku k hezké nahé paži. Byl velmi rozčilený, nebyl již s to myslit, naklonil tvář k té krásné paži a odvážil se na ni přitisknout rty.

Paní de Rênal se zachvěla. Její muž seděl jenom čtyři kroky od nich. Rychle podala Juliánovi ruku a zároveň ho lehce od sebe odstrčila. Zatím co pan de Rênal nadával dále na ničemy a bohatnoucí jakobíny, pokrýval Julián ruku, která mu konečně byla ponechána, vášnivými polibky; paní de Rênal se aspoň takovými zdály. A přece toho osudného dne měla ta ubohá žena v rukou důkaz, že muž, kterého, ačkoliv si to nechtěla přiznat, zbožňovala, miluje jinou ženu! Zatímco byl Julián pryč, byla k smrti nešťastná a to ji přimělo k přemýšlení.

„Miluji snad?“ uvažovala. „Je to láska? Jsem snad já, vdaná žena, zamilována?“ říkala si. „Pro svého muže jsem nikdy nepocítila to bolestné blouznění, které mě nutí stále na Juliána myslit. Je to vlastně jen dítě, plné úcty ke mně! To blouznění zase pomine. Co je manželovi do toho, jaké city ve mně ten chlapec vzbuzuje? Muže by rozmluvy o neskutečných věcech, jaké mívám s Juliánem, nudily. On myslí stále jenom na své obchodní záležitosti. Neubírám mu nic, abych to dávala Juliánovi.“

Ani nejmenší pokrytectví neposkvrnilo čistotu této naivní duše svedené vášní, již dosud nikdy nepocítila. Dostávala se nevědomky na scestí, ale přece ji jakýsi mravní pud varoval. Takové boje sváděla právě, když Julián vešel do zahrady. Uslyšela jeho hlas a skoro v týž okamžik usedl vedle ní. Její duše prožívala kouzelné štěstí, které v ní už po dva týdny vzbuzovalo spíše údiv než touhu. Všechno bylo pro ni překvapením. Ale za nějakou chvíli si řekla: „Tedy pouhá Juliánova přítomnost stačí, aby odčinila všechno, čím mi ublížil?“ Polekala se, a tu právě vyprostila svou ruku.

Vášnivé polibky, jaké dosud nikdy nepoznala, daly jí náhle zapomenout na to, že Julián snad miluje jinou ženu. V jejích očích již nebyl ničím vinen. Palčivá muka vyvolaná podezřením pominula; měla pocit štěstí, o němž se jí dosud nikdy nezdálo. A to vše v ní vyvolávalo výbuchy lásky a ztřeštěné radosti. Všichni se těšili z krásy toho večera, až na verrièreského starostu, který nemohl zapomenout na zbohatlé továrníky. Julián už nemyslil na svou strašnou ctižádost ani na záměry, jež bylo tak nesnadno provést. Poprvé v životě podlehl moci krásy. Pohroužen v neurčité a sladké snění, jež bylo jeho povaze tak cizí, tiskl něžně tu ruku, která se mu zdála dokonale krásná, a naslouchal jako ve snu šumění lipového listí v tichém nočním vánku a vzdálenému štěkotu psů v mlýně na břehu Doubsu.

To vzrušení byl požitek, ale ne vášeň. Když se pak vrátil do pokoje, toužil jen po své jediné radosti, po tom, aby mohl opět číst svou oblíbenou knihu; ve věku dvaceti let vítězí představa o světě a o vytoužených úspěších nade vším.

Přesto však knihu brzy odložil. Napoleonova vítězství ho přivedla k tomu, že vlastní vítězství uviděl v novém světle. „Ano, vyhrál jsem bitvu,“ řekl si, „ale musím toho využít; musím rozdrtit pýchu toho nadutého šlechtice, pokud je ještě na ústupu. Tak by jednal Napoleon. Musím ho požádat o třídenní dovolenou k návštěvě svého přítele Fouquého. Odepře-li mi to, dám mu výpověď; ale on povolí.“

Paní de Rênal nemohla usnout. Připadalo jí, jako by do toho dne nebyla vůbec žila. Nemohla myslit na nic jiného než na štěstí, které cítila při žhavých polibcích, jimiž Julián pokryl její ruku.

Najednou před ní vyvstalo ohavné slovo: cizoložství. Nejhnusnější představy, jež nejhlubší prostopášnost může vtisknout pojmu smyslné lásky, se jí vyrojily v mysli. Tyto myšlenky se snažily zkalit něžný a božský obraz, jaký si dělala o Juliánovi a o štěstí, které by našla v lásce k němu. Budoucnost se jí jevila v hrozných barvách. Pokládala se za hodnou opovržení.

Byla to pro ni strašná chvíle: její duše se dostávala do neznámých končin. Předešlého dne zakusila dosud nepoznané blaho, nyní se octla náhle v nejkrutějších mukách. Netušila, že by mohlo být tak velké utrpení; pozbývala téměř rozumu. Jednu chvíli se chtěla přiznat svému muži, že se obává, že miluje Juliána. Ale to by znamenalo mluvit o něm. Naštěstí si vzpomněla na radu, kterou jí kdysi dala teta den před jejím sňatkem. Řekla jí, že je nebezpečné svěřovat se s něčím manželovi, který je vlastně vždy jejím pánem. V záchvatu bolesti lomila paní de Rênal rukama.

Zmítala se mezi představami, které si odporovaly a mučily ji. Hned měla obavy, že není milována, hned trpěla hrozným pomyšlením na zločin, jako by měla být zítra vystavena na pranýř na verrièreském náměstí s tabulkou hlásající veřejně její cizoložství.

Paní de Rênal neměla ani trochu životní zkušenosti; i kdyby byla bývala schopna jasně a rozumně myslit, nebyla by si uvědomila rozdíl mezi ženou, která je vinna před Bohem, a ženou, která je veřejně zahrnována nejhlučnějšími projevy obecného opovržení.

Když se chvílemi zbavila hrozné myšlenky na cizoložství a na veřejnou hanbu, která následuje podle jejího mínění po tomto zločinu, a když myslila na to, jak sladko by bylo žít dále nevinně s Juliánem, přepadala ji zase hrozná myšlenka, že Julián miluje jinou ženu. Viděla opět v duchu, jak zbledl ze strachu, aby neztratil její podobiznu anebo ji nekompromitoval tím, že by se někomu dostala do rukou. Poprvé postřehla na Juliánově ušlechtilé a klidné tváři strach. Nikdy nebyl tak rozrušen, jednalo-li se o ni nebo o její děti. Trpěla tolik, že procítila všechen žal, jejž může lidská duše unést. Nevědomky vyrážela výkřiky, které probudily komornou.

Najednou se u její postele objevilo světlo; byla to Elisa.„Má snad rád vás?“ zvolala paní de Rênal ve svém blouznění.

Komorná byla tak udivena rozčilením, v němž viděla svou paní, že si naštěstí toho podivného výkřiku vůbec nepovšimla. Paní de Rênal si uvědomila svou neopatrnost. „Mám horečku,“ pravila, „myslím, že trochu blouzním, zůstaňte u mne.“ Poněvadž byla nucena se ovládat, vzpamatovala se úplně a necítila se už tak nešťastná; nabyla zase duševní rovnováhy, jíž v polospánku pozbyla. Aby se zbavila upřeného pohledu komorné, nařídila jí, aby jí předčítala noviny, a zatímco děvče jednotvárným hlasem četlo dlouhý článek z Quotidienne**_,_** předsevzala si paní de Rênal, že se k Juliánovi, až se s ním opět setká, bude chovat naprosto chladně.

</section>
