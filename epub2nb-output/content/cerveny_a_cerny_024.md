---
title: |-
  19.
  Myšlení bolí
contentType: prose
---

_Grotesknost každodenních událostí zakrývá pravé neštěstí vášní._

— BARNAVE

Když do pokoje, v němž bydlel pan de la Mole, stavěli opět dřívější nábytek, našel Julián list velmi silného, na čtvrtky složeného papíru. Na první stránce dole stálo:

„Jeho Excelenci panu markýzi de la Mole, francouzskému pairu, rytíři královských řádů atd. atd.“

Byla to žádost psaná hrubým písmem, jakým píší kuchařky.

_Pane markýzi,_

_po celý život jsem se řídil náboženskými zásadami. Roku třiadevadesátého neblahé paměti byl jsem při obléhání Lyonu vystaven granátům. Chodím ke sv. přijímání a každou neděli do farního kostela na mši. Neopominul jsem nikdy velikonočních povinností, ani roku třiadevadesátého neblahé paměti. Má kuchařka – před revolucí jsem měl služebnictvo – vaří každý pátek postní jídla. Požívám ve Verrières všeobecné a smím říci zasloužené vážnosti. Při průvodech kráčím pod nebesy vedle pana faráře a pana starosty. Při slavnostních příležitostech nosím velkou svíci, kterou kupuji na vlastní útraty. Úřední osvědčení o tom všem jsou uložena v Paříži u ministerstva financí. Prosím pana markýze o verrièreskou loterní kancelář, která se ať tím nebo oním způsobem rozhodně v nejbližší době uprázdní, protože její nynější majitel je velmi nemocen a mimoto špatně hlasuje při volbách atd._

_De Cholin_

  

Na okraj této žádosti bylo panem de Moirod připsáno doporučení, které začínalo takto:

  

_Měl jsem včera čest mluvit s vámi o tom hodném člověku, který předkládá tuto žádost._

  

„Tedy i takový hlupák jako Cholin mi ukazuje cestu, kterou se mám dát,“ řekl si Julián.

Za týden po návštěvě …ského krále ve Verrières ze všech nesčíslných lží, hloupých výkladů a směšných sporů atd. atd., jež se týkaly postupně krále, biskupa agdeského, markýze de la Mole, deseti tisíc lahví vína a pádu ubohého pana de Moirod, jenž v naději, že dostane řád, celý měsíc po svém pádu nevycházel z domu – z toho všeho po týdnu zbyly jen řeči o krajní beztaktnosti, s níž byl do čestné stráže vpašován tesařský synek Julián Sorel. Bylo třeba slyšet, jak o něm mluvili bohatí majitelé továren na květované plátno, kteří po kavárnách v každou denní dobu až do ochraptění hlásali rovnost. Pyšná paní de Rênal byla původkyní celé té ostudy. A příčina? Krásné oči a růžové tváře malého abbé Sorela na to dávaly odpověď.

Krátce po návratu do Vergy dostal nejmladší z hochů, Stanislav Xaver, horečku; najednou přepadly paní de Rênal hrozné výčitky svědomí. Poprvé si svou lásku vážně vyčítala; zdálo se, že jako zázrakem pochopila, do jakého hříchu se nechala strhnout. Přestože byla hluboce nábožensky založená, až do té chvíle nepomyslila na to, jak velice se prohřešila před Bohem.

Kdysi v klášteře Srdce Ježíšova vroucně milovala Boha; nyní před ním pociťovala stejně velký strach. Boje, které drásaly její duši, byly tím strašnější, že pro strach neměla rozumné důvody. Julián poznal, že jakýkoliv rozumný důvod, který uváděl, ji spíše rozčiluje než uklidňuje. Viděla v tom pouze našeptávání ďábla. Poněvadž Julián sám měl malého Stanislava velmi rád, mluvil s ní raději o jeho nemoci. Nemoc se brzy stala vážnou. Neustálé výčitky připravily paní de Rênal o spánek; stala se zatvrzele mlčenlivou. Kdyby byla promluvila, byla by přiznala Bohu i lidem svou vinu.

„Zapřísahám vás,“ říkal jí Julián, jakmile byli sami, „nemluvte s nikým, ať jsem jen já jediným důvěrníkem vašich muk. Milujete-li mě ještě, nemluvte; vaše slova nemohou Stanislava vyléčit z horečky.“

Ale jeho utěšování nemělo účinek; nevěděl, že si paní de Rênal vzala do hlavy, že musí, aby usmířila žárlivého Boha, buď nenávidět Juliána, anebo ztratit syna. A právě proto byla tak nešťastná, že cítila, že svého milence nenávidět nemůže.

„Odejděte,“ pravila jednoho dne Juliánovi, „ve jménu Božím, opusťte tento dům; vaše přítomnost mi vraždí syna!“

„Bůh mě trestá,“ dodala tiše, „a právem; velebím jeho spravedlnost; můj hřích je hrozný, a nedělala jsem si ani výčitky! To byl první důkaz, že mě Bůh opustil; musím být dvojnásobně potrestána.“

Juliána její bolest velice dojímala. Nebylo možné vidět v tom pokrytectví nebo přehánění. „Domnívá se, že vraždí svého syna, miluje-li mě, a přece mě, nešťastnice, miluje více než svého syna. Nemohu o tom pochybovat, výčitky ji zabíjejí. To je ta pravá hloubka citů. Ale jak jsem jen mohl vzbudit takovou lásku, já, tak chudý, špatně vychovaný, hloupý a někdy tak hrubý v chování?“

Jedné noci bylo dítěti velmi špatně. Ráno ke druhé hodině se na ně přišel podívat pan de Rênal. Dítě zmítané vysokou horečkou bylo celé rozpálené a otce nepoznalo. Náhle se paní de Rênal vrhla svému muži k nohám. Julián viděl, že se ke všemu přizná a že se navždy zničí.

Naštěstí se pana de Rênal její podivné chování nemile dotklo.

„Sbohem, sbohem!“ pravil a chtěl odejít.

„Ne, vyslechni mě,“ volala jeho žena, klečíc před ním a snažíc se ho zadržet. „Musíš se dovědět celou pravdu. Já jsem vražednicí svého syna. Dala jsem mu život a zase mu jej beru. Nebesa mě trestají; před Bohem jsem vinna vraždou. Musím se sama potrestat a pokořit, snad ta oběť Hospodina usmíří.“

Kdyby byl měl pan de Rênal jen trochu důvtipu, byl by vše pochopil.

„Románové nápady,“ zvolal a odstrkoval svou ženu, která se mu snažila obejmout kolena. „To jsou románové nápady! Juliáne, dejte za svítání zavolat lékaře.“

A šel spát. Paní de Rênal padla napolo bez sebe na kolena a odstrkovala křečovitým pohybem Juliána, který jí chtěl pomoci.

Julián tu stál bezradný.

„To je tedy cizoložství!“ řekl si. „Že by ti prohnaní kněží měli pravdu? Oni, kteří tolik hřeší, mají snad tu výsadu, že znají pravou teorii hříchu? Jak podivné!…“

Uplynulo dvacet minut po odchodu pana de Rênal a Julián viděl milovanou ženu stále bez hnutí a téměř v bezvědomí, s hlavou opřenou o postýlku dítěte. „Žena s tak nevšedními duševními vlastnostmi je blízka zoufalství jen proto, že poznala mne,“ řekl si Julián.

„Hodiny rychle ubíhají. Co mohu pro ni učinit? Musím se rozhodnout. Zde již nejde o mne. Co je mi do lidí a do jejich hloupé přetvářky. Co mohu pro ni učinit?… Opustit ji? Ale pak zůstane sama se svou strašnou bolestí! Její muž, ten automat, jí spíše překáží než pomáhá. Je hrubý a bude s ní mluvit tvrdě. Může zešílet, skočit z okna.

Opustím-li ji, přestanu-li nad ní bdít, vyzná se mu ze všeho. A kdož ví, snad nepomůže ani to velké dědictví, které mu má přinést, a udělá skandál. Proboha, vždyť může vše říci tomu p… eti abbé Maslonovi, který využívá nemoci šestiletého chlapce a úmyslně se nehýbá z toho domu. Ubohá žena zapomíná na vše, co ví o tom člověku; ve své bolesti a strachu před Bohem vidí v něm jen kněze.“

„Odejdi,“ zvolala náhle paní de Rênal, když otevřela oči.

„Dal bych tisíckrát život za to, kdyby mi někdo řekl, co by ti nejvíce prospělo,“ odpověděl Julián; „miluji tě více než kdy jindy, miláčku, ba teprve od této chvíle tě počínám zbožňovat tak, jak toho zasluhuješ. Co si počnu, budu-li daleko od tebe a budu mít vědomí, že jsi nešťastná mou vinou! Ale na tom, jak budu trpět, nezáleží. Ano, odejdu, má lásko. Ale opustím-li tě, přestanu-li bdít nad tebou a nebudu-li už stát mezi tebou a tvým mužem, povíš mu vše a zničíš se. Uvaž, že tě s hanbou vyžene z domu; celé Verrières, celý Besançon budou mluvit o tom skandálu. Lidé budou všechnu vinu svalovat na tebe; nikdy se nezbavíš té hanby…“

„To právě chci,“ zvolala a vztyčila se. „Budu trpět, tím lépe.“

„Ale tím ohavným skandálem přivedeš také jeho do neštěstí.“

„Ponížím sama sebe, vrhnu se do toho bláta a tím snad zachráním svého syna. Takové ponížení přede všemi je možná veřejným pokáním. Pokud já, slabá žena, mohu o tom soudit, nebyla by to největší oběť, jakou bych mohla Bohu přinést?… Snad bude milostiv a přijme mé pokání a nechá mi syna. Pověz mi o jiné, těžší oběti, ráda ji přinesu.“

„Nech mě, ať se sám potrestám. Také já jsem vinen. Chceš, abych vstoupil do trapistického kláštera? Přísnost takového života by mohla usmířit tvého Boha… Nebesa! Proč nemohu vzít Stanislavovu nemoc na sebe…“

„Ach! Ty, ty ho také miluješ,“ zvolala paní de Rênal. Vstala a vrhla se mu do náručí.

Ale v týž okamžik ho s hrůzou od sebe odstrčila.

„Věřím ti! Věřím ti!“ pokračovala a klesla opět na kolena.

,,Ó můj jediný příteli! Proč nejsi Stanislavovým otcem! Pak by nebyl tak strašný hřích milovat tě více než tvého syna.“

„Dovolíš mi, abych zůstal zde a miloval tě dále, jako bratr miluje sestru? To je jediné rozumné pokání a může usmířit hněv Nejvyššího.“

Povstala a vzala Juliánovu hlavu do svých rukou. Držela ji těsně před očima a řekla: „Ale budu já tebe milovat jako bratra? Jsem schopna tě milovat jako bratra?“

Julián propukl v pláč.

„Poslechnu tě,“ pravil padaje jí k nohám, „poslechnu tě ve všem, cokoliv mně nařídíš; to je jediné, co mohu učinit. Můj duch je raněn slepotou, nevidím východiska. Opustím-li tě, povíš vše svému muži, zahubíš sebe i jeho. Po té ostudě se nikdy nestane poslancem. Zůstanu-li, budeš si myslit, že jsem zavinil smrt tvého syna, a zemřeš bolestí. Chceš zkusit, co se stane, když odejdu? Chceš-li, budu pykat za náš hřích tím, že tě na týden opustím. Strávím jej někde v ústraní, kde budeš chtít. Na příklad v klášteře braylehautském; ale přísahej mi, že za mé nepřítomnosti nic neprozradíš svému muži! Považ, že bych se pak už nikdy nemohl vrátit.“

Paní de Rênal slíbila, Julián odešel. Ale už za dva dny byl povolán zpět.

„Nemohu bez tebe dostát své přísaze. Řeknu vše svému muži, nebudou-li mi tvé pohledy neustále nařizovat mlčení. Každá hodina toho hrozného života mi připadá dlouhá jako celý den.“

Konečně se nebesa nad nešťastnou matkou smilovala. Stanislav ponenáhlu vyvázl z nebezpečí. Ale led byl prolomen, její rozum pochopil celý dosah jejího hříchu; nemohla už nabýt rovnováhy. Výčitky svědomí zůstaly, jak ani nemohlo být jinak u ženy tak upřímného srdce. Její život byl nebem i peklem: peklem, když neviděla Juliána, nebem, když seděla u jeho nohou. „Nedělám si už naděje,“ říkala mu i ve chvílích, kdy se odvažovala oddat se cele své lásce; „jsem zatracena, na věky zatracena. Ty jsi mladý, tys podlehl mému svádění, tobě mohou nebesa odpustit! Ale já jsem zatracena. Poznávám to podle docela neomylného znamení: mám strach. Kdo by také neměl strach před peklem? Ale přitom ničeho nelituji. Zhřešila bych znovu, kdybych už nebyla zhřešila.

Kéž mě jenom Bůh netrestá na tomto světě na mých dětech; to by bylo více než zasloužím. Ale jsi aspoň ty, můj Juliáne, šťasten?“ volala v jiných chvílích. „Myslíš, že má láska je dost velká?“

Před tak velkou a bezvýhradnou obětí, kterou mu každou chvíli přinášela, rozptylovala se Juliánova nedůvěra a mučivá hrdost, jež potřebovaly právě jen obětavou lásku. Zbožňoval paní de Rênal. „Třebaže je to urozená dáma a já jen syn řemeslníka, miluje mě… Nevidí ve mně sluhu, ze kterého si udělala milence.“ Když se zbavil té obavy, upadal do milostného blouznění, do mučivých nejistot lásky.

Kdykoli viděla, že pochybuje o její lásce, říkala: „Kéž bych tě mohla aspoň na těch několik dní, jež můžeme ještě spolu trávit, učinit hodně šťastným! Pospěšme si; snad už zítra nebudu tvoje. Potrestá-li mě nebe na mých dětech, marně bych se snažila žít pouze pro lásku k tobě a nevidět, že je vraždím svým zločinem. Nepřežila bych tu ránu. I kdybych chtěla, nemohla bych; zešílela bych.

Ach, kdybych mohla vzít na sebe tvůj hřích, jako tys mi velkodušně nabízel, že vezmeš na sebe těžkou horečku Stanislavovu!“

Tato velká duševní krize vytříbila cit, který Juliána poutal k jeho milence. Jeho láska nebyla už jen obdivem k její kráse a pýchou, že mu náleží.

Jejich štěstí bylo od té doby ušlechtilejší, plamen, který je stravoval, se stal intenzivnějším. Mívali záchvaty pošetilého blouznění. Lidé by je byli pokládali za šťastnější. Nenalezli však už ten lahodný klid, nezkalenou blaženost a bezstarostné štěstí prvních dní své lásky, kdy paní de Rênal měla pouze jedinou obavu, obavu, že ji Julián dosti nemiluje. Jejich štěstí se někdy podobalo zločinu.

I v nejšťastnějších a na pohled nejpokojnějších okamžicích zvolala někdy paní de Rênal, tisknouc Juliánovu ruku: „Ach Pane Bože! Vidím peklo. Jaká strašná muka! Věru, zasloužila jsem je.“ A tisknouc ho v náručí, vinula se k němu jako břečťan ke zdi.

Julián se marně snažil utišit tu horečně neklidnou duši. Paní de Rênal uchopila jeho ruku a pokryla ji polibky. Pak upadla opět do truchlivé zádumčivosti a myslila si: „Peklo by bylo pro mne milostí; měla bych zde na zemi ještě několik dní, jež bych mohla s ním strávit; ale peklo již na tomto světě, smrt mých dětí… Ale snad by mi byl za tu cenu můj zločin prominut!… Ach Bože, za tu cenu mi milost neuděluj! Ty ubohé děti se nijak proti Tobě neprohřešily. Já, já jediná jsem vinna: miluji muže, jenž není mým manželem.“

Juliánovi se občas zdálo, že se uklidňuje. Snažila se ovládat. Nechtěla otravovat život toho, jejž milovala.

Za takového střídání lásky, výčitek svědomí a rozkoší jim dny míjely rychlostí blesku. Julián si odvykl přemýšlet.

Slečna Elisa chodila do Verrières, kde měla u soudu nějakou menší při. Zjistila, že pan Valenod je proti Juliánovi silně zaujat. Nenáviděla vychovatele a často o něm s panem Valenodem mluvila.

„Byla bych ztracena, kdybych pověděla pravdu!“ řekla mu jednoho dne. „V důležitých věcech drží páni vždy spolu… nikdy nezapomenou ubohému služebnictvu, když něco vyzradilo.“

Po takovém obvyklém úvodu, který pan Valenod dovedl zkrátit, dověděl se věci, jež se velmi nemile dotkly jeho ješitnosti.

Nejvznešenější dáma v celém okolí, které se šest roků tak vytrvale a naneštěstí docela veřejně dvořil, ta pyšná žena, jejíž pohrdání ho tolikrát zahanbilo, vzala si za milence dělnického synka přestrojeného za vychovatele. A aby zlost pana ředitele byla dovršena, paní de Rênal toho milence přímo zbožňuje.

„A k tomu,“ dodávala komorná s povzdechem, „pan Julián se ani nenamáhal, aby ji získal, choval se k ní tak chladně jako k ostatním.“

Elisa nabyla jistoty až na venkově, ale domnívala se, že ten poměr trvá už mnohem déle.

„Bezpochyby proto odmítl svého času mou nabídku k sňatku,“ dodala zlostně. „A já, hloupá husa, jsem chodila k paní de Rênal na radu a prosila jsem ji, aby s ním promluvila.“

Ještě téhož večera dostal pan de Rênal z města současně s novinami dlouhý anonymní dopis, v němž bylo do nejmenších podrobností vylíčeno, co se děje v jeho domě. Julián viděl, že při čtení tohoto dopisu, napsaného na modrém papíře, bledne a že na něho vrhá zlostné pohledy. Celý večer se starosta nemohl ze svého rozčilení vzpamatovat. Nadarmo si ho Julián snažil udobřit otázkami o genealogii předních šlechtických rodin burgundských.
