---
title: |-
  26.
  Svět čili co chybí boháči
contentType: prose
---

_Jsem samoten na zemi, nikomu nestojím za vzpomínku. Všichni, jimž se dobře daří, mají nestoudné a zatvrzelé srdce a to já nemám. Nenávidí mne pro mou dobrotu. Ach, zemřu brzy buď hladem, nebo žalem z toho, že lidé jsou tak bezcitní._

— YOUNG

Vykartáčoval si rychle šaty a pospíšil dolů. Přišel pozdě. Dozorce ho přísně pokáral; místo aby se snažil omluvit, zkřížil Julián paže na prsou.

„Peccavi, pater optime“ (zhřešil jsem, přiznávám svou chybu, dobrotivý otče), pravil zkroušeně.

Toto první vystoupení mělo velký úspěch. Ti seminaristé, kteří byli chytří, viděli, že mají před sebou člověka, který není v řemesle začátečníkem. V hodině oddechu viděl Julián, že je předmětem všeobecné zvědavosti. Ale u něho našli jen uzavřenost a mlčenlivost. Podle zásad, jež si vytkl, pokládal svých tři sta jedenadvacet druhů za nepřátele; ale nejnebezpečnější ze všech byl podle něho abbé Pirard.

Za několik dní si Julián musel vybrat zpovědníka; předložili mu seznam.

„Můj Bože, za koho mě pokládají,“ řekl si, „domnívají se, že nevím, jak se to dělá?**_“_** a vybral si abbé Pirarda.

Netušil, že to byl rozhodný krok. Malý, mladičký seminarista, původem z Verrières, jenž mu od prvního dne projevoval přátelství, ho poučil, že by byl snad učinil lépe, kdyby si byl vybral pana Castanèda, zástupce ředitele semináře.

„Abbé Castanède je nepřítelem pana Pirarda, kterého podezřívají z jansenismu,“ zašeptal malý seminarista Juliánovi do ucha.

Podobně jako volba zpovědníka, byly chybné i ostatní první kroky našeho hrdiny, jenž se pokládal za tak rozumného. Sveden domýšlivostí člověka s bohatou obrazností, pokládal své úmysly za činy a sebe sama za mistra v pokrytectví. Jeho nerozum šel tak daleko, že si vyčítal své úspěchy v tomto umění slabosti.

„Bohužel, to je má jediná zbraň! V jiné době bych si byl vydělával na živobytí hrdinstvím v boji proti nepříteli.“

Julián byl se svým chováním spokojen a pozoroval počínání ostatních; všude nalézal zdání nejčistší ctnosti.

Osm nebo deset seminaristů bylo pokládáno skoro za svaté a mívali vidění jako svatá Terezie a svatý František, když dostal stigmata na hoře Vernii v Apeninách. Ale bylo to velké tajemství, jejich přátelé to tajili. Ti ubozí mladí vizionáři byli skoro stále v nemocnici. Asi sto jiných spojovalo s nezvratnou vírou neúnavnou píli. Pracovali tak, že se rozstonali, ale mnoho se při tom nenaučili. Jenom dva nebo tři vynikali skutečným nadáním, mezi nimi jeden jménem Chazel; ala Juliánovi byli všichni cizí právě tak jako on jim.

Ostatní z tří set jedenadvaceti seminaristů byli nevzdělanci, kteří si nebyli příliš jisti, zdali rozumějí latinským slovům, která po celý den opakovali. Skoro všichni byli z venkova a chtěli si raději vydělávat chléb odříkáváním několika latinských slov než obděláváním půdy. Na základě tohoto pozorování si Julián hned v prvních dnech sliboval rychlé úspěchy. „V každém povolání,“ říkal si, „je třeba inteligentních lidí, neboť všude je dosti práce. Za Napoleona bych se byl stal poddůstojníkem, mezi těmito budoucími faráři to přivedu až na generálního vikáře.

Všichni tito chudáci,“ dodal, „byli od dětství nádeníky a až do svého příchodu sem se živili kyselým mlékem a černým chlebem. Ve svých chalupách jedli maso jen pětkrát nebo šestkrát do roka. Jako byla římským vojákům válka zotavením, jsou tito křupani okouzleni slastmi semináře.“

V jejich tupém zraku nečetl Julián nikdy nic jiného než ukojení fyzické potřeby po jídle a očekávání fyzické rozkoše před jídlem. Mezi takovými lidmi musel tedy vyniknout; bylo však něco, co Julián ještě nevěděl a co se mu varovali prozradit: že totiž být prvním v dogmatice, v církevních dějinách atd. atd., jimž se v semináři vyučuje, je v jejich očích skvělým hříchem. Od doby Voltaira a parlamentního zřízení, které vyvolalo vlastně jen nedůvěru a stálé pochybovačství a jež je příčinou toho, že duše národů byla zachvácena špatným návykem nedůvěřovat si navzájem, od té doby, jak se zdá, pochopila církev ve Francii, že jejími pravými nepřáteli jsou knihy. Pokora srdce je v jejích očích vším. Dělat pokroky ve vědách, byť i církevních, je jí právem podezřelé. Kdo zabrání vynikajícímu člověku, aby přešel do nepřátelského tábora jako Sieyès nebo Grégoire? Církev, chvějíc se o své bytí, přimyká se k papeži jako k jediné naději spásy. Jedině papež se může pokusit ochromit pochybovačnost a zbožnou nádherou obřadů na svém dvoře působit na unavenou, chorobnou mysl světských lidí.

Julián chápal jen napolo ty různé pravdy, jež byly v rozporu se vším, co jim říkali v semináři, a upadal v hlubokou zádumčivost. Pracoval mnoho a dovedl se rychle naučit věcem, jež jsou pro kněze velmi užitečné. Pokládal je však za zcela nesprávné a naprosto ho nezajímaly. Myslil, že nemůže dělat nic jiného.

„Což na mne celý svět zapomněl?“ myslil si. Nevěděl, že pan Pirard dostal a hodil do ohně několik dopisů s poštovním razítkem z Dijonu, které přes svou velmi slušnou formu prozrazovaly vášnivou lásku. Zdálo se, že s touto láskou zápasí velké výčitky svědomí. „Tím lépe,“ myslil si abbé Pirard, „aspoň ten mladík nemiloval ženu bezbožnou.“

Jednoho dne otevřel dopis, jehož písmo bylo napolo smazáno slzami; bylo to poslední rozloučení. „Konečně mi nebe poskytlo milost,“ stálo v něm, „že nenávidím ne původce svého hříchu, neboť bude mi vždy tím, co mám zde na zemi nejdražšího, ale svůj hřích sám o sobě. Přinesla jsem oběť, příteli, a ne bez slz, jak vidíte. Starost o blaho těch, pro něž musím dále žít a jež jste tolik miloval, vítězí. Spravedlivý, ale strašlivý Bůh se nebude už moci mstít na nich za zločiny jejich matky. Sbohem, Juliáne, buďte k lidem spravedlivý.“

Konec dopisu byl skoro docela nečitelný. Byla k němu připsána adresa v Dijonu, a přesto jeho pisatelka doufala, že Julián neodpoví anebo aspoň že užije slov, která bude moci žena, jež se vrátila ke ctnosti, číst beze studu.

Juliánova zádumčivost, podporovaná skrovnou stravou, kterou do semináře dodával hostinský po 83 centimech, počala mít vliv na jeho zdraví. Tu se jednoho dne v jeho pokoji objevil Fouqué.

„Konečně mě k tobě pustili. Nic ti nevyčítám, ale byl jsem už pětkrát v Besançonu, abych tě navštívil. Ale byli vždy jako pařez. Dal jsem hlídat vchod do semináře; proč, u čerta, nikdy nevyjdeš ven?“

„Poněvadž je to zkouška, kterou jsem si uložil.“

„Změnil ses velice. Konečně tě zase vidím. Dva krásné pětifranky mě právě poučily, jaký jsem byl hlupák, že jsem je nenabídl hned poprvé.“

Rozmluva mezi oběma přáteli neměla konce. Julián zbledl, když mu Fouqué řekl:

„Ostatně, víš už, že se matka tvých žáků stala velkou pobožnůstkářkou?“

Mluvil s lhostejností, která působí tak zvláštním dojmem na citlivou duši, v níž nevědomky rozrušuje to, co je jí nejdražší.

„Ano, milý příteli, stala se nejpřemrštěnější pobožnůstkářkou. Chodí prý na pouti. Ale k věčné hanbě abbé Maslona, který tak dlouho špehoval toho ubohého Chélana, nechce o něm paní de Rênal ani slyšet. Chodí ke zpovědi do Dijonu nebo do Besançonu.“

„Ona jezdí do Besançonu!“ zvolal Julián a celý zrudl.

„Dost často,“ odpověděl Fouqué a podíval se tázavě na Juliána.

„Nemáš u sebe nějaká čísla Constitutionnelu?“

„Cože?“ zeptal se Fouqué.

„Ptám se tě, máš-li u sebe nějaká čísla Constitutionnelu,“ opakoval Julián co nejklidněji. „Zde se prodává číslo po třiceti sou.“

„Jakže! I v semináři jsou liberálové!“ zvolal Fouqué. „Ubohá Francie!“ dodal a napodobil pokrytecký hlas a sladký tón abbé Maslona.

Tato návštěva byla by v našem hrdinovi zanechala hluboký dojem, kdyby nebyl býval hned druhého dne přiveden k důležitému objevu poznámkou mladého verrièreského seminaristy, který mu připadal tak dětinský. Po celou dobu pobytu v semináři bylo Juliánovo chování řadou chybných kroků. Trpce se posmíval sám sobě.

Ve skutečnosti si důležité věci zařídil rozumně; ale nestaral se o maličkosti a chytří žáci v semináři si hledí pouze maličkostí. Jeho druhové ho už pokládali za velkého ducha**_._** Prozradil se spoustou drobných činů.

V jejich očích byl však ovládán hroznou neřestí: myslil a uvažoval samostatně**_,_** místo aby se slepě řídil autoritou a příkladem. Abbé Pirard Juliánovi nepomohl; mimo zpovědnici ho ani jednou neoslovil a u zpovědi více naslouchal, než mluvil. Bylo by to bývalo docela jiné, kdyby si byl vybral abbé Castenèda.

Od té chvíle, co si Julián uvědomil svou pošetilost, se nenudil. Chtěl poznat celý rozsah zla, a vzdal se proto poněkud hrdého a tvrdošíjného mlčení, jímž odpuzoval své druhy. Ale nyní se mu pomstili. Jeho nadcházení přijímali s pohrdáním, ba až s výsměchem. Poznal, že od vstupu do semináře nebylo jediné hodiny, zvláště v době oddechu, jež by nebyla měla pro něho nějaké následky příznivé nebo nepříznivé, jež by nebyla zvýšila počet jeho nepřátel anebo mu nebyla zjednala přátelství některého seminaristy, který byl upřímně ctnostný nebo méně hrubý, než byli ostatní. Zlo, jež musel napravit, bylo nesmírné, úkol byl velmi nesnadný. Juliánova pozornost byla od té chvíle stále na stráži; šlo mu o to, aby se navenek úplně změnil.

Velkou práci mu daly například pohyby očí. V semináři se nechodí bez příčiny se sklopenýma očima. „Jak domýšlivý jsem byl ve Verrières,“ říkal si Julián, „domníval-li jsem se, že žiji; tam jsem se pouze připravoval na život; teď jsem konečně ve světě, jaký budu mít před sebou až do konce své úlohy, obklopený skutečnými nepřáteli. Jak neobyčejně těžká,“ dodal, „je taková ustavičná přetvářka! Herkulova práce není nic proti tomu. Moderním Herkulem byl papež Sixtus V., jenž patnáct let klamal svou pokorou čtyřicet kardinálů, kteří ho z mládí znali jako člověka prudkého a pyšného.

Znalosti zde nic neplatí!“ říkal si rozhořčeně, „pokroky v dogmatice, v církevních dějinách atd. se uznávají jenom zdánlivě. Vše, co se v těchto oborech přednáší, má za účel pouze chytit do pasti takové hlupáky, jako jsem já. Bohužel má jediná zásluha byla v mých rychlých pokrocích, v tom, jak rychle jsem chápal ty hlouposti. Že by je v duchu oceňovali podle jejich pravé hodnoty? Že by o nich soudili jako já? A já jsem byl tak hloupý, že jsem byl na to pyšný. Prvenství, které stále získávám, mi zjednalo jenom zuřivé nepřátele. Chazel má větší vědomosti než já a v úlohách dělá úmyslně chyby, takže bývá až na padesátém místě; dostane-li se někdy na první místo, je to jen tím, že si nedal pozor. Ach, jak by mi bylo prospělo jedno jediné slovo Pirardovo!“

Od chvíle, kdy byl Julián vyveden ze svého bludu, stala se mu dlouhá cvičení ve zbožné askezi, jako například růženec pětkrát týdně, chvalozpěvy k Srdci Ježíšovu atd. atd., jež mu dříve připadala k smrti nudná, nejzajímavějším zaměstnáním. Rozjímal přísně o sobě samém a snažil se zvláště nepřehánět své možnosti. Najednou Julián přestal toužit po tom, aby jako seminaristé, kteří byli jiným vzorem, konal stále významné skutky, které by svědčily o nějakém druhu křesťanské dokonalosti. V semináři se i vejce naměkko jí určitým způsobem, který prozrazuje zdokonalení ve zbožném životě.

Čtenář se snad usmívá, ale ať si vzpomene na všechny přestupky, jichž se dopustil abbé Delille, když byl pozván na oběd ke kterési vznešené dvorní dámě Ludvíka XVI.

Julián se snažil nejdříve dospět k non culpa**_,_** totiž ke stavu mladého seminaristy, jehož chování, pohyby rukou, očí atd. nemají v sobě už nic světského, ale nesvědčí ještě o tom, že je bytostí, která je úplně zabrána v myšlenku na onen svět a na úplnou nicotu světa pozemského.

Nacházel stále na chodbách uhlem napsané průpovědi, jako například: „Co je šedesát let zkoušek proti věčné blaženosti nebo proti věčnosti ve vařícím pekelném oleji!“ Už jimi nepohrdal. Pochopil, že je nutno je mít neustále na očích. „Co budu vlastně celý život dělat?“ říkal si, „budu věřícím prodávat místo v nebi. A jak je lze přesvědčit, že ta místa skutečně jsou? Rozdílem mezi zevnějškem mým a zevnějškem laika.“

Po několika měsících vytrvalého cvičení bylo na Juliánovi ještě znát, že myslí**_._** Pohyby jeho očí a úst nesvědčily ještě o slepé víře, která je hotova všemu věřit a třeba i mučednictvím vše hájit. Julián s rozhořčením pozoroval, že nejhrubší venkovani nad ním v tomto umění vynikají. Nebylo ovšem divu, že nevypadali jako myslící lidé.

Kolik práce si dával Julián, aby si osvojil zdání té slepé a horoucí víry, hotové všemu věřit a vše podstoupit, víry, s níž se tak často setkáváme v italských klášterech a jejíž vzory nám tak dokonale zobrazil Guercino na svých kostelních obrazech.[\[11\]](./resources/undefined)

Ve dny velkých svátků dostávali seminaristé klobásy s nakládaným zelím. Juliánovi sousedé u stolu pozorovali, že nemá smysl pro takový požitek; to byl jeden z jeho prvních zločinů. Jeho druhové v tom viděli protivný příznak hloupého pokrytectví; nic mu nepřipravilo více nepřátel. „Podívejte se na toho měšťáka, na toho nafoukance,“ říkali, „dělá, jako by pohrdal největší pochoutkou**_,_** klobásami s nakládaným zelím! Fuj, to je sprosťák, nadutec, zatracenec!“

„Nevědomost mých spolužáků z venkova je pro ně bohužel ohromnou výhodou,“ volal Julián ve chvílích sklíčenosti. „Když přijdou do semináře, nemusí jim profesor vyhánět z hlavy tu spoustu světských myšlenek, které jsem si s sebou přinesl já a jež mi čtou z tváře, ať dělám cokoliv.“

Julián si všímal pozorně, skoro až závistivě právě těch nejhrubších selských synků, kteří přicházeli do semináře. Ve chvíli, kdy z nich svlékali vlněnou kazajku a oblékali je do černého šatu, jejich vzdělání záleželo v tom, že měli bezmeznou úctu k zvonivým a kulatým, jak se penězům říká ve Franche –Comté.

To je posvěcený a heroický výraz, jímž se vyjadřuje vznešený pojem hotových peněz**_._**

Tito seminaristé tak jako hrdinové Voltairových románů nacházejí štěstí především v tom, mohou-li se dobře najíst. Julián objevoval skoro u všech vrozenou úctu k člověku, který nosí šaty z jemného sukna**_._** Lidé tohoto názoru oceňují spravedlnost, přející zasloužilým – jinou naše soudy neznají – podle její hodnoty, ba i pod její hodnotu. „Co je možno získat,“ opakovali často mezi sebou, „soudí-li se člověk s břicháčem?“

Tím slovem označují v jurských údolích boháče. Posuďte tedy, jaká byla jejich úcta k instituci nejbohatší ze všech: k vládě!

V očích venkovanů z Franche-Comté je velkou neopatrností, neusmíváte-li se uctivě při pouhém vyslovení jména páně prefektova: neopatrnost bývá u chudáka ihned potrestána nedostatkem chleba.

Třebaže Julián se v prvních dobách skoro dusil pohrdáním, pocítil nakonec soustrast; stávalo se často, že otcové většiny jeho druhů, když se za zimních večerů vrátili do svých chalup, nenalezli tam ani chléb, ani kaštany, ani brambory. „Jaký tedy div,“ říkal si Julián, „že podle nich je šťastným především ten, kdo se dobře naobědval, pak ten, kdo má pěkný kabát. Moji druhové cítí ke svému povolání mocnou náklonnost, to znamená, vidí v duchovním stavu trvalé zajištění takového štěstí: dobře se naobědvat a mít v zimě teplé šaty.“

Julián kdysi zaslechl, jak kterýsi mladý seminarista, nadaný velkou obrazností, říká svému druhovi:

„Proč bych se nemohl stát papežem jako Sixtus V., který byl pasákem vepřů?“

„Papežem se může stát jenom Ital,“ odpověděl jeho přítel, „ale jistě se někteří z nás stanou generálními vikáři, kanovníky a snad i biskupy. Pan P…, biskup chalonský, je synem bednáře; můj otec je také bednář.“

Jednoho dne si dal abbé Pirard uprostřed hodiny dogmatiky zavolat Juliána. Ubohý mladík byl rád, že se dostane z fyzického i morálního ovzduší třídy.

U ředitele čekalo totéž přivítání, které ho tak poděsilo v den, kdy vstoupil do semináře.

„Vysvětlete mi, co je napsáno na této hrací kartě,“ řekl mu a měřil ho pohledem, jako by chtěl, aby se propadl. Julián četl:

„Amanda Binetová, v kavárně U žirafy, před osmou hodinou. Může říci, že pochází z Genlis a je synovcem mé matky.“

Julián viděl, jak velké nebezpečí hrozí; špehové abbé Castenèda mu adresu ukradli.

„Onoho dne, kdy jsem vstoupil do semináře,“ odpověděl a hleděl upřeně abbé Pirardovi na čelo, neboť nemohl snést jeho hrozný pohled, „chvěl jsem se strachem: pan Chélan mi řekl, že v semináři je plno udavačství a všemožné zlomyslnosti; že se tam podporuje špehounství a donášení mezi spolužáky. Nebe tomu tak chce, aby ukázalo mladým kněžím, jaký je život, a probudilo v nich odpor ke světu a jeho marnivosti.“

„A to mně tady budete povídat?“ vybuchl abbé Pirard zuřivě. „Darebáku!“

„Ve Verrières,“ odpověděl Julián chladně, „když bratři měli příčinu k závisti, bili mě.“

„K věci! K věci!“ křičel pan Pirard skoro bez sebe vztekem. Julián se nedal zastrašit a vyprávěl klidně dál.

„V den svého příchodu do Besançonu jsem měl k poledni hlad, vešel jsem tedy do kavárny. Z hloubi duše se mi protivilo místo tak světské; ale myslil jsem, že mi tam snídaně přijde laciněji než v hostinci. Dáma, patrně majitelka kavárny, se slitovala nad mou nezkušeností. V Besançonu je plno špatných lidí, řekla mi, bojím se o vás. Kdyby se vám něco nepříjemného přihodilo, obraťte se na mne, pošlete ke mně před osmou hodinou. Kdyby vrátný v semináři nechtěl váš vzkaz vyřídit, řekněte, že jste můj bratranec, rodilý z Genlis.“

„Však uvidím, je-li pravda, co jste mi napovídal,“ zvolal abbé Pirard, jenž nemohl vydržet na jednom místě a pobíhal po pokoji.

„Jděte do své cely!“

Abbé šel za Juliánem a zamkl ho. Julián začal ihned prohlížet svůj kufr, na jehož dně byl osudný lístek velmi pečlivě ukryt. Nechybělo nic, ale věci byly poněkud rozházeny; a přece klíč měl stále u sebe. „Jaké štěstí,“ pomyslil si Julián, „že jsem v době své zaslepenosti nikdy nepoužil dovolení vyjít do města. Castanède mi to tak často nabízel s laskavostí, kterou teprve nyní chápu. Snad bych byl neodolal a byl bych se převlekl a šel navštívit krásnou Amandu. Pak bych byl ztracen. Když pozbyli naděje, že by mohli objevu využít tímto způsobem, použili ho aspoň k tomu, aby mě udali.“

Za dvě hodiny si ho dal ředitel zavolat.

„Nelhal jste,“ řekl mu s méně přísným pohledem; „ale uschovat si takovou adresu je neopatrnost, jejíž dosah si nemůžete ani představit. Nešťastné dítě! Ještě za deset let vám to může škodit!“
