---
title: 21\. Rozmluva s pánem
contentType: prose
---

<section>

_Ach, naše křehkost vinna tím, ne my; jsme takovými, jak jsme stvořeny._

— VEČER TŘÍKRÁLOVÝ

S dětskou radostí skládal Julián po celou hodinu slova. Když vycházel z pokoje, potkal své žáky a jejich matku; vzala dopis se samozřejmostí a smělostí, jejíž klid ho polekal.

„Je lepidlo již dosti suché?“ otázala se ho.

„Je to tatáž žena, která téměř šílela výčitkami svědomí?“ pomyslil si, „jaké záměry má v tuto chvíli?“ Byl příliš hrdý, aby se jí na to zeptal, ale snad se mu dosud nikdy tak nelíbila.

„Dopadne-li to špatně,“ dodala s touž chladnokrevností, „vezmou mi vše. Zakopejte tento balíček někde v horách; bude to možná jednoho dne má jediná záchrana.“

Odevzdala mu skleněné pouzdro v červeném safiánu, v němž bylo zlato a několik diamantů.

„Nyní odejděte,“ řekla.

Políbila děti, nejmladšího dvakrát. Julián se ani nehnul. Rychle od něho odešla a ani na něj nepohlédla.

Pan de Rênal byl od okamžiku, kdy otevřel anonymní dopis, v hrozném stavu. Od souboje, který měl mít v roce 1816, nebyl tak rozčilen, a abychom byli k němu spravedliví, myšlenka, že ho zasáhne kulka, činila ho tenkrát méně nešťastným, než byl nyní. Zkoumal dopis po všech stránkách: „Není to ženský rukopis?“ říkal si. „A která to pak psala?“ Probral všechny ženy, které znal ve Verrières, ale na žádnou z nich nemohl mít podezření. „Nebo že by ten dopis byl diktoval nějaký muž? Kdo by to mohl být?“ Také tato domněnka mu nepřinesla jistotu; byl předmětem žárlivosti a patrně i nenávisti většiny mužů, jež znal. „Musím se zeptat ženy,“ řekl si ze zvyku, vstávaje z lenošky, v níž byl zabořen.

Sotva vstal, udeřil se do hlavy. „Pane Bože,“ pravil si, „vždyť především jí musím nedůvěřovat; je teď mou nepřítelkyní.“ A s hněvem mu vstoupily slzy do očí.

Spravedlivou náhradou za necitelnost srdce, která je na venkově vrcholem praktické moudrosti měl pan de Rênal za nejdůvěrnější přátele dva muže, jichž se nyní nejvíce obával.

„Kromě nich mám snad deset přátel,“ a probíral je po řadě, uvažuje, jakou útěchu by mu mohl který z nich poskytnout. „Všem, všem,“ zvolal vztekle, „způsobí mé neštěstí největší radost.“ Naštěstí byl docela právem přesvědčen, že mu všichni závidí. Mimo nádherný dům v městě, který se pobytem …ského krále stal navždy proslulým, měl překrásně zařízený zámek ve Vergy. Průčelí bylo bíle natřeno a okna opatřena hezkými zelenými žaluziemi. Chvíli se utěšoval vzpomínkou na tu nádheru. Jisté je, že zámek bylo vidět ze vzdálenosti tří nebo čtyř mil a že zastiňoval všechny vily nebo takzvané zámky v sousedství, kterým nechali jejich skromnou, stářím zašedlou barvu.

Pan de Rênal mohl spoléhat na slzy a soucit jediného ze svých přátel, zádušního starosty farnosti; ale to byl starý pitomec, který plakal při každé příležitosti. A přece byl ten člověk jeho jediným útočištěm.

„Má někdo větší neštěstí než já?“ zvolal zlostně. „Jak jsem opuštěný!“

„Je možné,“ uvažoval ten ubohý muž, „že bych ve svém neštěstí neměl jediného přítele, s nímž bych se mohl poradit? Vždyť ztrácím rozum, cítím to. Ach Falcozi! Ach Ducrosi!“ zvolal hořce. To byla jména dvou přátel z mládí, s nimiž roku 1814 ze šlechtické pýchy přerušil styky. Nebyli šlechtici, a proto mu nevyhovovalo, že s ním mluvili jako se sobě rovným, jak tomu byli od dětství zvyklí.

Jeden z nich, Falcoz, rozumný muž dobrého srdce, obchodník s papírem ve Verrières, koupil si později v okresním městě tiskárnu a založil časopis. Kněží se ho rozhodli zničit: časopis byl zastaven, tiskařskou koncesi mu vzali. Za tak smutných okolností se pokusil poprvé po deseti letech napsat panu de Rênal. Verrièreský starosta pokládal za svou povinnost odpovědět mu jako starý Říman: „Kdyby mi králův ministr prokázal tu čest a tázal se mě o radu, odpověděl bych mu: Zničte bez milosti všechny venkovské tiskaře a udělejte z knihtiskařství státní monopol jako z tabáku.“ Nyní si pan de Rênal s hrůzou připomínal odpověď, kterou tehdy dal důvěrnému příteli a kterou svého času celé Verrières obdivovalo. „Kdo by to byl řekl, že toho při svém postavení, jmění a řádech budu jednou litovat!“ V návalech zlosti na sebe a na celé okolí strávil hroznou noc; ale naštěstí mu nenapadlo, aby špehoval svou ženu.

„Jsem na Luisu zvyklý,“ pravil si, „ví o všech mých záležitostech; kdybych byl zítra volný a mohl se opět oženit, nenašel bych ženu, která by mi ji nahradila.“ Pak se těšil myšlenkou, že jeho žena je nevinná; když se na věci díval z tohoto stanoviska, nebyl aspoň nucen rázně zakročit a to se mu mnohem lépe hodilo. „Kolik žen už lidé pomlouvali!“

„Cože!“ zvolal náhle, přecházeje nervózně, „mám jako nějaký ubožák, nějaký žebrák trpět, aby se mi se svým milencem posmívala? Mají si celé Verrières tropit ze mne šašky pro mou shovívavost? Co se toho napovídalo o Charmierovi (byl to manžel, o němž se všeobecně vědělo, že ho žena podvádí)! Neusmívají se všichni, přijde-li na něho řeč? Je to dobrý advokát, ale pochválí někdy někdo jeho řečnické nadání? ‚Ach, Charmier,’ řeknou, ‚ten Bernardův Charmier;’ označují ho tak jménem muže, který je příčinou jeho potupy.“

„Bohudíky,“ říkal si opět v jiných chvílích, „nemám dceru, takže potrestám-li matku, nepoškodím tím vyhlídky svých dětí; mohu překvapit toho mladíka u své ženy a oba je zabít; v tom případě tragika odstraní možná směšnost celého případu.“ Ta myšlenka se mu zalíbila; promyslil ji do nejmenších podrobností. „Trestní zákoník mám na své straně, a ať se přihodí cokoli, naše kongregace a moji přátelé mezi porotci mě zachrání.“ Prohlédl si lovecký nůž; byl velmi ostrý. Ale při pomyšlení na krev se zachvěl hrůzou.

„Mohu toho drzého vychovatele spráskat a vyhnat z domu. Ale jaká ostuda by z toho vzešla ve Verrières, ba v celém okolí! Po zastavení Falcozových novin, když byl jejich šéfredaktor propuštěn z vězení, přičinil jsem se o to, aby přišel o místo s platem šesti set franků. Ten pisálek se prý odvažuje opět ukazovat v Besançonu a může mě napadnout v novinách tak obratně, že ho nebude možno pohnat před soud!… Pohnat ho před soud! Ten nestoudník bude tisícerým způsobem dokazovat, že mluví pravdu. Šlechtice, který dbá na své postavení jako já, všichni plebejci nenávidí. Budu ve všech pařížských plátcích; ó Bože, jaký pád z výše! Vidět starobylé jméno Rênalů vláčené blátem směšnosti… Pojedu-li někdy někam, budu si muset změnit jméno; cože, vzdát se jména, které je mou slávou a mou mocí! Jak jsem nešťasten!

Jestliže ji nezabiji a vyženu ji s hanbou, má v Besançonu tetu, která jí beze všeho dá celé své jmění. Pak bude Luisa s Juliánem bydlet v Paříži; ve Verrières se to dovědí a já budu opět terčem posměchu.“ Na bledém světle lampy poznal nešťastný muž, že svítá. Šel do zahrady nadýchat se trochu čerstvého vzduchu. V tu chvíli byl skoro rozhodnut, že se vyhne skandálu, a to hlavně proto, že by z toho jeho dobří verrièreští přátelé měli ohromnou radost.

Procházka zahradou ho poněkud uklidnila. „Ne,“ zvolal, „nepřipravím se žádným způsobem o ženu, je mi příliš prospěšná.“ A s hrůzou si představil, jak by vypadal dům bez jeho ženy; měl pouze jedinou příbuznou, starou, hloupou a zlomyslnou markýzu R…

Najednou dostal chytrý nápad, ale jeho provedení vyžadovalo mnohem více energie, než ten ubohý člověk měl. „Budu-li dále žít se svou ženou,“ řekl si, „jak se znám, vyčtu jí jednoho dne ve chvíli, kdy mě rozzlobí, její poklesek. Ona je hrdá, rozhněváme se, může se to stát dříve, než dostane dědictví po tetě. Jak se mi pak lidé budou smát! Žena miluje své děti, vše nakonec připadne jim. A ve Verrières si budou klepny o mne brousit jazyky. Vidíte, řeknou, nedovedl se své ženě ani pomstít! Nebylo by proto lépe zůstat jen při podezření a nic si neověřovat? Sváži si tím ovšem ruce, nebudu jí pak moci nic vyčítat.“

Za chvíli, když se jeho uražená ješitnost znovu vzchopila, snažil se usilovně připomenout si všechny historky, jež někteří mluvkové vypravovali v kasinu a v šlechtickém klubu při kulečníku, když přerušili hru, aby se pobavili na účet některého podváděného manžela. Jak kruté zdály se mu nyní ty vtipy!

„Bože, proč jen má žena nezemřela! Pak bych se nemusel bát takové ostudy. Proč jenom nejsem vdovcem! Žil bych vždy půl roku v Paříži v nejlepší společnosti.“ Po takové chvilce štěstí, které mu poskytlo pomyšlení na vdovství, dal se opět do uvažování, jak by se dopátral pravdy. Nemohl by v noci, kdy všichni budou spát, nasypat lehkou vrstvu otrub před dveře Juliánova pokoje? Druhého dne ráno by viděl otisky jeho nohou.

„Ale takový prostředek nestojí za nic,“ zvolal zase zlostně. „Ta ničemnice Elisa by to zpozorovala a pak by se všichni v domě dověděli, že žárlím.“

V jiném případě, vypravovaném v kasinu, se přesvědčil manžel o nevěře své ženy tím, že kouskem vosku přilepil vlas jako pečeť na dveře své ženy a na dveře jejího milence.

Po několika hodinách nejistoty zdál se mu tento prostředek pro objasnění jeho osudu rozhodně nejlepším, i rozhodl se, že to zkusí. Vtom však v ohybu stromořadí potkal svou ženu, kterou by byl raději viděl mrtvou.

Vracela se z vesnice. Byla na mši ve vergyském kostele. Pověst v očích chladného filosofa velmi pochybná, jíž však ona věřila, tvrdí, že ten malý kostelík, který je dnes všem přístupný, byl kdysi zámeckou kaplí pana z Vergy. Po celý čas, který chtěla v kostele trávit na modlitbách, nemohla tu představu vypudit z mysli. Stále viděla v duchu svého muže, jak zdánlivě náhodou vraždí na honě Juliána a večer ji nutí jíst jeho srdce.

„Můj osud,“ pravila si, „závisí na tom, co si bude myslit, až mě vyslechne. Po té osudné čtvrthodině snad už nebudu mít příležitost s ním mluvit. Můj muž není rozvážný a přístupný rozumným důvodům. Jinak bych i při svém slabém rozumu věděla předem, co řekne a co učiní. On rozhodne o našem společném osudu, má na to právo. Ale ten osud závisí na tom, jak budu umět řídit myšlenky toho ztřeštěnce, neboť hněv ho zaslepuje a pak polovinu věcí nevidí. Pane Bože, potřebuji lstivost, chladnokrevnost, kde to vše mám vzít?“

Jako zázrakem nabyla opět klidu, když vešla do zahrady a z dálky spatřila svého muže. Rozcuchané vlasy a neupravený oděv prozrazovaly, že nespal.

Podala mu rozpečetěný a opět složený dopis. Její muž jej neotevřel a zmateně se na ni díval.

„Je to nestoudnost,“ pravila, „nějaký člověk podezřelého zevnějšku, který prý vás zná a je vám zavázán vděčností, odevzdal mi tento dopis, když jsem přecházela za notářovou zahradou. Žádám vás o jedno, totiž abyste poslal toho pana Juliána zpět k rodičům, a to ihned.“ Paní de Rênal řekla ta slova snad trochu předčasně, jen aby se zbavila hrozné myšlenky, že je musí říci.

Měla radost, když viděla, jak jimi muže potěšila. Podle toho, jak se muž na ni upřeně díval, poznala, že Julián hádal správně. Místo aby se rmoutila nad tím zjevným neštěstím, myslila si: „Jak je Julián chytrý, jak jemnocitný! A přece je tak mladý a tak nezkušený! Jak daleko to jistě přivede! Ale pak na mne pro své úspěchy zapomene.“

Obdiv k člověku, kterého zbožňovala, pomohl jí vzpamatovat se úplně z jejího zmatku.

Blahopřála si k svému činu: „Zasloužím si Juliána,“ pravila si s pocitem sladkého vnitřního blaha.

Aby si nezadal, pan de Rênal si beze slova začal prohlížet druhý anonymní dopis, který, jak si čtenář vzpomíná, byl složen z tištěných slov nalepených na modravém papíře. „Někdo si ze mne rozhodně tropí blázna,“ řekl si pan de Rênal unaveně.

„Opět nové urážky, jež bych měl vyšetřit, a zase kvůli mé ženě!“ Nechybělo mnoho a byl by ji zahrnul hrubými nadávkami, jenom vyhlídka na besançonské dědictví ho stěží zadržela. Musel si na něčem vylít zlost, a proto zmačkal druhý anonymní dopis a začal se dlouhými kroky procházet po zahradě. Potřeboval se vzdálit od ženy. Za chvíli se k ní vrátil a byl již klidnější.

„Je nutno se nějak rozhodnout,“ začala hned paní de Rênal. „Juliána musíme propustit. Konečně, je to jen dělnický synek. Odškodníme ho několika tolary, a ostatně je chytrý, tak najde snadno někde místo, na příklad u Valenoda nebo u podprefekta Maugirona; oba mají děti. Tak mu naprosto neuškodíte…“

„Mluvíte jako hloupá husa,“ křičel pan de Rênal rozzlobeně. „Copak může člověk očekávat od ženy špetku rozumu? Nikdy nemyslíte na nic chytrého; jak byste vy mohly něco vědět? Jste nedbalé, líné, hodíte se pouze k honění motýlů, jste slabé, a je naším neštěstím, že vás musíme mít ve svých rodinách!“

Paní de Rênal ho nechala křičet a on křičel dlouho; vylíval si zlost**_,_** jak se říká. „Pane,“ odpověděla mu konečně, „mluvím jako žena, jejíž čest byla uražena, a čest je to nejcennější, co máme.“

Paní de Rênal zachovala neochvějnou chladnokrevnost po celý ten trapný výstup, na němž záviselo, zda bude moci žít dále pod jednou střechou s Juliánem. Hledala myšlenky, jež by byly s to, aby usměrnily slepý hněv jejího muže. Nereagovala na urážky, jimiž ji zahrnoval, neposlouchala je, myslila jen na Juliána. „Bude se mnou spokojen?“

„Ten selský synek, ke kterému jsme byli tak laskaví a štědří, je možná nevinen,“ připustila konečně, „ale přesto je příčinou první urážky, které se mi dostává… Když jsem četla ten podlý dopis, přísahala jsem si, že jeden z nás obou půjde z domu.“

„Chcete vyvolat skandál a dělat hanbu mně i sobě? Mnoho lidí ve Verrières by z toho mělo jenom radost.“

„Je pravda, že vám všichni závidí, jak vaše moudrá správa prospěla vám, vaší rodině i městu… Přiměji tedy Juliána, aby vás požádal o dovolenou a odjel na měsíc do hor k tomu obchodníku s dřívím, k příteli, který se k tomu mladému dělníkovi tak dobře hodí.“

„Chraňte se něco sama dělat,“ odvětil jí pan de Rênal dosti klidně. „Především žádám, abyste s ním nemluvila. Vy byste se při tom rozčilila a popudila byste ho proti mně; víte, jak se s tím milostpánem musí zacházet.“

„Ten mladík nemá ani trochu taktu,“ přisvědčila paní de Rênal. „Je možná učený, vy to víte nejlépe, ale ve skutečnosti je to docela obyčejný sedlák. Od té doby, co odmítl sňatek s Elisou, neměla jsem již o něm dobré mínění; bylo by to bývalo tak jisté zaopatření; odmítl Elisu pod záminkou, že někdy tajně navštěvuje pana Valenoda.“

„Skutečně?“ pravil pan de Rênal a svraštil údivem obočí; „Julián vám to řekl?“

„Ne přímo; mluvíval se mnou stále jen o náklonnosti, kterou cítí ke kněžskému povolání; ale věřte mi, hlavní náklonností pro ty chudáky je zajistit si denní chléb. Naznačil mi ovšem dost jasně, že dobře ví o těch tajných návštěvách.“

„A já, já o nich nevěděl,“ zvolal pan de Rênal s novým vztekem a s důrazem na každém slově. „V mém domě se tedy dějí věci, o nichž nevím…! A bylo něco mezi Elisou a Valenodem?“

„Ale vždyť to je stará historie, milý příteli,“ odvětila se smíchem paní de Rênal, „a snad na tom nebylo nic špatného. Bylo to v době, kdy by se váš dobrý přítel Valenod nebyl hněval, kdyby se bylo ve Verrières věřilo, že mezi ním a mnou vznikla malá, zcela platonická láska.“

„Napadlo mě to jednou,“ zvolal pan de Rênal a bil se při těch nových objevech zuřivě do hlavy, „a vy jste mi o tom nic neřekla?“

„Měla jsem znesvářit dva staré přátele pro nepatrné vzplanutí ješitnosti našeho milého ředitele? Které ženě ze společnosti nenapsal několik neobyčejně duchaplných nebo i trochu galantních dopisů?“

„On vám psal?“

„Píše mnoho.“

„Ukažte mi okamžitě ty dopisy, poroučím vám to;“ a pan de Rênal se vytáhl o šest stop.

„To neudělám,“ odpověděla mu mírně, až skoro netečně, „ukáži vám je jednou, až budete zase klidnější.“

„Hrome, ukážete mi je okamžitě,“ křičel pan de Rênal, nepříčetný vztekem, a přece to byla pro něho nejšťastnější chvíle za posledních dvanáct hodin.

„Přísaháte mi,“ žádala paní de Rênal velmi vážně, „že se s ředitelem chudobince pro ty dopisy nikdy nepohádáte?“

„Pohádám nebo nepohádám, mohu ho zbavit místa v chudobinci,“ pokračoval vztekle, „ale chci okamžitě ty dopisy; kde jsou?“

„V zásuvce mého sekretáře, ale za nic vám od ní nedám klíč.“

„Však já ji otevřu!“ křičel a běžel do ženina pokoje. Vskutku vypáčil dlátem drahocenný sekretář ze žilkovaného mahagonu zakoupený v Paříži, který často utíral šosem kabátu, když se mu zdálo, že na něm vidí nějakou skvrnu.

Paní de Rênal pádila přes všech sto dvacet schodů nahoru k holubníku; uvázala bílý šátek na jeden ze železných prutů v okénku. Byla nejšťastnější ženou. Se slzami v očích se dívala k zalesněným horám. „Julián,“ pomyslela si, „jistě čeká pod jedním z těch košatých buků na toto šťastné znamení.“ Dlouho naslouchala. Proklínala jednotvárný cvrkot cvrčků a zpěv ptáků. Nebýt toho protivného hluku, byla by jistě zaslechla radostný výkřik, který zazněl ze skal. Její toužebné oko hltalo ten nesmírný temně zelený svah, na němž se vrcholky stromů jakoby spojovaly a tvořily louku. „Proč nemá tolik důvtipu,“ pravila si smutně, „aby mi dal nějakým znamením najevo, že je tak šťasten jako já?“ Sešla od holubníku, teprve když dostala strach, že by ji muž mohl tam nahoře hledat.

Když se s ním setkala, pan de Rênal zuřil. Pročítal pošetilé věty pana Valenoda, jež se pramálo hodily k tomu, aby je někdo četl v takovém rozčilení.

Paní de Rênal využila okamžiku, když se v přestávce mezi výkřiky svého manžela dostala opět k slovu, a řekla:

„Vracím se stále k myšlence, že Julián musí z domu. Ať má sebevětší schopnosti pro latinu, je to přece jenom hrubý sedlák a často nezná způsoby; domnívá se, že je zdvořilý, a dělá mi denně přehnané a nevhodné poklony, kterým se naučil nazpaměť z nějakého románu.“

„Nečte vůbec romány,“ řekl pan de Rênal, „přesvědčil jsem se o tom. Domníváte se, že jsem tak slepý, abych nevěděl, co se děje v jeho pokoji?“

„Nevyčetl-li své směšné poklony, vymýšlí si je sám, a tedy tím hůře pro něho! Tak mluví asi o mně ve Verrières… a nemusíme jít ani tak daleko,“ pravila paní de Rênal a tvářila se, jako by byla na něco přišla, „mluvil tak nejspíše před Elisou, což je skoro totéž, jako kdyby mluvil před panem Valenodem.“

„Ach,“ zvolal pan de Rênal a udeřil pěstí na stůl tak silně, že se vše v pokoji zatřáslo. „Anonymní dopis z tištěných písmen a dopisy Valenodovy jsou napsány na témž papíře.“

„Konečně!…“ pomyslila si paní de Rênal; tvářila se, jako by ji to odhalení zdrtilo, a nemajíc odvahy dodat jediného slova, odešla na druhý konec salónu, kde si sedla na pohovku.

Nyní byla bitva vyhrána; paní de Rênal měla co dělat, aby svému muži zabránila běžet k domnělému původci anonymního dopisu.

„Což nechápete, že by to byla hrozná hloupost udělat panu Valenodovi výstup bez dostatečných důkazů? Lidé vám závidí, a proč? Pro vaše schopnosti: vaše moudrá správa města, vkusné stavby, věno, které jsem vám přinesla, a zvláště velké dědictví, jež nám připadne po mé dobré tetě a které ostatně značně přeceňují, to vše učinilo z vás první osobu ve Verrières.“

„Zapomínáte na můj původ,“ pravil pan de Rênal a jeho tvář se poněkud vyjasnila.

„Jste z nejlepších šlechticů v okolí,“ pokračovala paní de Rênal horlivě, „kdyby král mohl jednat podle své vůle a dopomoci šlechtě k jejím právům, seděl byste jistě ve sněmovně pairů. A v tomto skvělém postavení se chcete vydat řečem závistivých lidí?

Mluvit s Valenodem o jeho anonymním dopisu by znamenalo totéž jako rozhlásit po celých Verrières, ba i v Besançonu a po celém okolí, že ten šosák, kterého jeden z Rênalů neprozřetelně uznal za hodna svého přátelství, nalezl prostředek, jak ho urazit. Kdyby dopisy, na které jste přišel, byly důkazem, že jsem opětovala lásku pana Valenoda, musel byste mě zabít; zasloužila bych si toho, ale před ním nesmíte ukázat svůj hněv. Uvažte, že všichni sousedé čekají jenom na nějakou příležitost, aby se vám pomstili za vaši převahu; uvažte, že jste roku 1816 přispěl k některým zatčením. Muž, který utekl na střechu svého domu…“

„Zdá se mi, že nemáte ke mně ani ohledů, ani přátelství,“ zvolal pan de Rênal s hořkostí, kterou v něm ta vzpomínka probudila. „Kdybych se byl aspoň stal pairem!…“

„Myslím, příteli,“ odvětila paní de Rênal s úsměvem, „že budu jednou bohatší než vy, že jsem už dvanáct let vaší ženou a že tedy mám také nějaké slovo, zvláště v dnešní záležitosti. Dáváte-li nějakému panu Juliánovi přednost přede mnou,“ dodala se špatně tajenou nevolí, „mohu strávit zimu u tety.“

Pronesla ta slova mistrně**_._** Při vší zdvořilosti byla v nich rozhodnost; pan de Rênal se podrobil. Ale podle venkovského zvyku mluvil ještě široce a dlouze, vracel se ke všem svým důvodům: žena ho nechala mluvit. V jeho slovech byla ještě patrná zlost. Konečně dvouhodinové zbytečné mluvení vyčerpalo síly muže, který zlostí celou noc nespal. Již se rozhodl, jak se zachová k Valenodovi, k Juliánovi i k Elise.

Několikrát během toho velkého výstupu by byla paní de Rênal málem pocítila účast s opravdovým neštěstím svého muže, který byl dvanáct let jejím přítelem. Ale opravdové vášně jsou sobecké. Čekala ostatně, že se každou chvíli zmíní o anonymním dopisu, který dostal předešlého dne, ale její očekávání se nesplnilo. Necítila se jistou, dokud nevěděla, co vše mohli namluvit muži, na němž závisel její osud. Neboť na venkově jsou manželé pány veřejného mínění. Manžel, který si stěžuje, se zesměšňuje, což je ve Francii věc den ode dne méně nebezpečná; ale jeho žena, nedá-li jí manžel peníze, klesne na dělnici pracující za patnáct sou denně a dobré duše si ještě vyčítají, že ji zaměstnávají.

Odaliska z harému se může úplně oddat lásce sultánově; je všemocný, ona nemá naději, že mu lstí postupně odejme moc. Pomsta jejího pána je strašná, krvavá, ale vojácká a velkodušná: bodnutí dýkou učiní všemu konec. V XIX. století zabíjí muž ženu ranami obecného opovržení; totiž tím, že jí znemožní přístup do společnosti.

Pocit nebezpečí se probudil u paní de Rênal, když se vrátila do pokoje; zděsila se nepořádku, v jakém jej našla. Zámky všech jejích pěkných skřínek byly vypáčeny; podlaha byla na několika místech vytrhána. „Nebyl by měl se mnou slitování,“ pomyslila si. „Takhle zkazit parkety z barevného dřeva, které má tak rád; vejde-li některý z chlapců s mokrými střevíci do pokoje, zrudne zlostí. Teď jsou zkaženy navždy!“ Pohled na takové násilí okamžitě zapudil poslední výčitky, které si dělala nad svým příliš rychlým vítězstvím.

Krátce před zvoněním k obědu se vrátil Julián s dětmi. Při zákuscích, když se sluhové vzdálili, řekla mu paní de Rênal velmi suše:

„Prosil jste mě, abych vám dovolila jít na čtrnáct dní do Verrières; pan de Rênal vám laskavě povolil tuto dovolenou. Můžete odejít, kdy vám bude libo. Ale aby děti nic nezmeškaly, budeme vám denně posílat jejich úkoly, abyste je opravil.“

„Zajisté,“ dodal pan de Rênal kysele, „povoluji vám pouze týden.“

Julián vyčetl z jeho tváře neklid a viděl, že se něčím velmi trápí.

„Ještě se nerozhodl,“ řekl Julián své přítelkyni, když zůstali na okamžik v salónu sami.

Paní de Rênal mu rychle vypravovala vše, co od rána udělala.

„Další podrobnosti až v noci,“ dodala a zasmála se.

„Jak jsou ženy zkažené!“ pomyslil si Julián. ,,Jaká rozkoš, jaký pud je nutí, aby nás podváděly?“

„Vidím, že vás láska zároveň osvítila i zaslepila,“ řekl jí poněkud chladně; „chovala jste se dnes obdivuhodně. Ale nedopustili bychom se přílišné neopatrnosti, kdybychom se pokusili sejít dnes v noci? Dům je plný nepřátel; uvažte jenom, jak vášnivě mě Elisa nenávidí.“

„Ta její nenávist se velice podobá vášnivé lhostejnosti, kterou asi vy cítíte ke mně.“

„Nazvěte to třeba lhostejností, ale musím vás zachránit z nebezpečí, do něhož jste se mou vinou dostala. Bude-li s ní pan de Rênal náhodou mluvit, může mu lehce vše vyzradit. A což kdyby číhal někde poblíž mého pokoje se zbraní…“

„Tedy ani odvahu nemáte,“ řekla paní de Rênal s hrdostí urozené ženy.

„Nesnížím se nikdy k tomu, abych o své odvaze mluvil,“ pravil Julián chladně, „to by bylo nízké. Podle skutků se musí soudit! Ale,“ dodal a uchopil ji za ruku, „netušíte ani, jak jsem vám oddán a jak jsem rád, že se mohu před tou krutou rozlukou s vámi rozloučit.“

</section>

[^1]: V mincích po 6 francích.

[^2]: Citáty z Byrona jsou v překladu Pavla Eisnera.

[^3]: Hrdinka veršované povídky ,,Paní z Vergy“ hynoucí v domnění, že ji zradil milenec.

[^4]: Překlad J. V. Sládka.

[^5]: Náboženské spolky služebnictva, jejichž prostřednictvím církev získávala spojence v šlechtických domech.

[^6]: Podívejte se na stranu 130.

[^7]: Věřte mi.

[^8]: Co je psáno, to je dáno.

[^9]: Chytrému napověz.

[^10]: Buď zdráv a miluj mě.

[^11]: Viz v Louvru vévodu Františka Aquitánského, odkládajícího přilbu a beroucího na sebe mnišský hábit, č. 1130 (_pozn. aut._).

[^12]: Francouzská mystička.

[^13]: Venkove, kdy tě spatřím (citát je však z Horatia).

[^14]: Jsem při tobě, je to moje dílo.

[^15]: Proslulý kejklíř (pozn. autora).

[^16]: Rossiniho opera.

[^17]: To mluví nespokojenec (poznámka Molièrova k Tartuffovi). _Pozn. autora._

[^18]: Biskup a ministr narozený v Besançonu.

[^19]: Redaktoři satirického časopisu, uvěznění pro urážku vlády.

[^20]: Musím se potrestat, jestliže jsem příliš milovala.

[^21]: Syn zedníka, který velel části roajalistické armády při vendéském povstání.

[^22]: Slavný kazatel.

[^23]: Jestliže dovolí osud.

[^24]: Od této chvíle již neřeknu ani slovo.

[^25]: Zde mluví z něho jakobín (_Pozn. aut.)._

[^26]: Od La Fontaina; podle nich je „manželský svazek tísnivým ortelem“.
