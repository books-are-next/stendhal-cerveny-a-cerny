---
title: 9\. Ples
contentType: prose
---

_Přepych toalet, záře svíc, vůně; tolik hezkých paží, krásných ramenou; kytice, unášející árie Rossiniho, Ciceriho malby! Jsem celý bez sebe!_

— CESTY UZERIHO

„Jste mrzutá,“ řekla jí markýza de la Mole, „upozorňuji vás, že to na plese nevypadá hezky.“

„Bolí mě hlava,“ odpověděla Matylda pohrdavě, „je tu příliš horko.“

V tu chvíli starý baron Tolly omdlel, jako by chtěl potvrdit slova slečny de la Mole. Museli ho odnést. Mluvilo se o mrtvici; byla to nepříjemná událost.

Matylda tomu nevěnovala pozornost. Bylo její zásadou nevšímat si nikdy starců a lidí, o nichž věděla, že mluví o smutných věcech.

Tančila, aby unikla rozmluvě o mrtvici, která ostatně mrtvicí nebyla, neboť za dva dny se baron opět objevil.

„Ale pan Sorel nepřichází,“ řekla si po tanci. Dívala se po něm, až ho uviděla v druhém salónu. Kupodivu se zdálo, že pozbyl té netečné lhostejnosti, která mu byla tak vrozena; nevypadal už jako Angličan.

„Hovoří s hrabětem Altamirou, mým odsouzencem k smrti!“ řekla si Matylda. „Oči mu svítí temným ohněm, vypadá jako přestrojený princ; v jeho pohledu je dvakrát tolik pýchy než jindy.“

Julián se blížil k místu, kde stála, a stále ještě mluvil s Altamirou; upřeně se mu zadívala do tváře a hledala v jeho rysech vznešené vlastnosti, jež mohou muži dopomoci ke cti být odsouzen k smrti.

Když šel mimo ni, pravil hraběti Altamirovi:

„Ano, Danton byl muž!“

„Nebesa! Že by byl jako Danton?“ řekla si Matylda. „Ale má tak ušlechtilou tvář, a Danton byl tak hrozně ošklivý, řezník, nemýlím-li se.“ Julián byl ještě nablízku, neváhala a zavolala ho; byla si vědoma toho, že její otázka bude znít od dívky podivně, a byla na to pyšná.

„Nebyl Danton řezník?“ tázala se ho.

„Ano, v očích jistých lidí,“ odpověděl jí Julián s výrazem špatně tajeného pohrdání; oči mu ještě planuly od rozmluvy s Altamirou; „ale naneštěstí pro šlechtu byl advokátem v Méry-sur-Seine; to znamená, slečno,“ dodal se zlomyslným výrazem, „že začal jako mnozí pairové, které vidím zde. Je ovšem pravda, že Danton měl z hlediska krásy ohromnou vadu, byl velmi ošklivý.“

Poslední slova pronesl chvatně, neobyčejným a dojista málo zdvořilým způsobem.

Julián chvíli čekal v mírném úklonu a s hrdě pokorným výrazem ve tváři. Zdálo se, že chce říci: „Jsem placen, abych vám odpovídal, a žiji z platu.“ Při tom ani jednou na Matyldu nepohlédl. Ona na něho hleděla svýma krásnýma, dokořán otevřenýma očima a stála před ním jako jeho otrokyně. Konečně, když mlčení nebralo konce, pohlédl na ni jako sluha očekávající rozkazy od svého pána. Ačkoliv se jeho oči setkaly s plným pohledem Matyldiným, jejž na něj stále ještě upírala s podivným výrazem, se zřejmým chvatem se vzdálil.

„On, který je opravdu tak krásný,“ řekla si Matylda, když se konečně probrala ze svého snění, „tak vychvaluje ošklivost! Nikdy neposuzuje podle sebe! Není jako Caylus anebo Croisenois. Ten Sorel má v sobě něco podobného jako otec, když na plese tak výstižně napodobuje Napoleona.“ Zapomněla úplně na Dantona. „Dnes večer se rozhodně nudím.“ Zavěsila se do bratra a k jeho velké rozmrzelosti ho přiměla, aby se s ní prošel sálem. Napadlo ji, že by mohla sledovat Juliánův hovor s odsouzencem k smrti.

V sále byla hrozná tlačenice. Přesto se jí podařilo oba dohonit, právě když Altamira na dva kroky od ní přistoupil k míse, aby si vzal zmrzlinu. Mluvil s Juliánem, ale byl od něho napolo odvrácen. Tu zahlédl ruku ve vyšívaném rukávě, která vedle něho nabírala zmrzlinu. Vyšívání vzbudilo patrně jeho pozornost; obrátil se docela, aby viděl, čí je to ruka. V jeho ušlechtilých a naivních očích se okamžitě objevil lehce pohrdavý výraz.

„Vidíte toho člověka,“ řekl dosti tiše Juliánovi, „to je kníže Araceli ,…ský vyslanec. Dnes dopoledne žádal vašeho ministra zahraničních věcí pana de Nerval, abych mu byl vydán. Vidíte, je tam dole, hraje whist. Pan de Nerval je skoro ochoten mě vydat, neboť jsme vám roku 1816 také vydali nějaké spiklence. Vydají-li mě králi, budu za čtyřiadvacet hodin pověšen. A jeden z těch hezkých pánů s kníry mě zatkne.“

„Ti bídáci!“ zvolal Julián polohlasně.

Matyldě neušla z rozmluvy ani slabika. Její nuda zmizela.

„Nejsou vlastně takoví bídáci,“ odpověděl hrabě Altamira. „Mluvil jsem s vámi o sobě, abych vám podal jasný obraz. Podívejte se na knížete Araceliho; každých pět minut pohlédne na své Zlaté rouno; ta hříčka na prsou mu dělá stále novou radost. Ten ubožák do naší doby už ani nepatří. Tak před sto lety bylo Zlaté rouno velkým vyznamenáním, ale tehdy by ho nebyl jistě dostal. Dnes musí být šlechtic takovým Aracelim, aby měl z toho řádu radost. Byl by dal pověšet celé město, aby jej dostal.“

„Dosáhl ho za takovou cenu?“ otázal se Julián s úzkostí.

„To zrovna ne,“ odpověděl Altamira chladně; „dal možná jenom nějakých třicet bohatých statkářů své vlasti, kteří byli pokládáni za liberály, hodit do řeky.“

„Jaká stvůra!“ řekl na to Julián.

Slečna de la Mole, naklánějíc se s nejživějším zájmem k Juliánovi, byla tak blízko něho, že se její krásné vlasy dotýkaly skoro jeho ramene.

„Jste ještě velmi mlád,“ odpověděl Altamira. „Vyprávěl jsem vám už kdysi, že mám sestru provdanou v Provensálsku; je ještě hezká, je dobrá, něžná; je výbornou matkou rodiny, věrná všem svým povinnostem, je zbožná, ale není pobožnůstkářka.“

„Kam míří?“ uvažovala slečna de la Mole.

„Je šťastná,“ pokračoval Altamira; „byla šťastná také roku 1815. Tehdy jsem se skrýval na jejím statku u Antibes. Nuže, když se dozvěděla o popravě maršála Neye, dala se do tance!“

„Jak je to možné?“ zvolal Julián rozhořčeně.

„To je stranické cítění,“ odpověděl Altamira. „V devatenáctém století není už opravdových vášní, proto se lidé ve Francii tolik nudí. Lidé se dopouštějí největších krutostí, ale bez krutosti.“

„Tím hůře,“ řekl Julián, „dopouští-li se už člověk zločinů, má se jich dopouštět s rozkoší; to je to jediné, co mají v sobě dobrého, a jen tím by je bylo možno poněkud ospravedlnit.“

Slečna de la Mole zapomněla úplně, čím je povinna sama sobě. Stoupla si skoro úplně mezi Altamiru a Juliána. Byla zavěšená do svého bratra a ten byl zvyklý ji poslouchat; díval se proto na druhou stranu sálu, a aby se vůbec nějak tvářil, dělal, jako by byl zadržen davem.

„Máte pravdu,“ odpověděl Altamira, „všechno, i zločiny, se dělá nyní bez požitku a později se na to ani nevzpomene. Mohu vám ukázat na tomto plese snad deset lidí, kteří by měli být odsouzeni jako vrahové. Oni na to již zapomněli a lidé rovněž.[\[17\]](./resources/undefined)

Mnozí z nich jsou dojati k slzám, zlomí-li si jejich pes nohu. Když v Père-Lachaise ‚házejí květiny na jejich hrob‘, jak vy v Paříži žertovně říkáte, člověk se dozví, že slučovali v sobě všechny ctnosti udatných rytířů, a mluví se o velkých činech jejich praděda, který žil za Jindřicha IV. Nebudu-li přes přímluvu knížete Araceliho pověšen a dostanu-li se kdy v Paříži opět k svému jmění, pozvu vás jednou na večeři s několika váženými vrahy, kteří nejsou trápeni výčitkami svědomí.

My dva budeme u té večeře jediní, jejichž ruce nebudou potřísněny krví; ale mnou budou opovrhovat a budou mě skoro nenávidět, neboť ve mně vidí krvežíznivou jakobínskou nestvůru; a vámi budou pohrdat, protože jste člověk z lidu, který se vetřel do dobré společnosti.“

„To je pravda,“ řekla slečna de la Mole.

Altamira na ni udiveně pohlédl. Julián ji neuznal za hodnou pohledu.

„Uvažte,“ pokračoval hrabě, „že revoluce, v jejímž čele jsem stál, se nezdařila pouze proto, že jsem nechtěl obětovat tři hlavy a rozdělit našim stoupencům sedm nebo osm miliónů, které byly v pokladně, od níž jsem měl klíč. Můj král, který dnes touží po tom, aby mě viděl na šibenici, a který mi před vzpourou tykal, byl by mi dal velkou řádovou stuhu, kdybych byl obětoval ty tři hlavy a rozdělil peníze z těch pokladen, neboť bych byl dosáhl aspoň polovičního úspěchu a má vlast by byla měla jakousi ústavu… Ano, tak to chodí ve světě, je to jako šachová partie.“

„Tehdy,“ zvolal Julián s planoucíma očima, „jste neuměl hrát, ale teď…“

„Teď bych klidně obětoval lidské životy, chcete říci, a nebyl bych girondistou, jak jste mi dal onehdy na srozuměnou?…“ Altamira smutně dodal: „Odpovím vám, až někoho zabijete v souboji, což je zajisté mnohem menší ohavnost než dát ho popravit katem.“

„Upřímně řečeno,“ řekl Julián, „účel světí prostředky: kdybych nebyl pouhým atomem a kdybych měl nějakou moc, dal bych pověsit tři lidi, abych čtyřem zachránil život.“ Z očí mu planulo přesvědčení a pohrdání malichernými lidskými předsudky; jeho pohled se setkal s pohledem slečny de la Mole, stojící docela blízko něho, a zdálo se, že jeho pohrdání se zdvojnásobilo, místo aby se proměnilo v laskavý a zdvořilý výraz.

Byla tím hluboce uražena; ne, nebylo již v její moci, aby na Juliána zapomněla; odešla s rozhořčením a táhla bratra za sebou.

„Musím se napít punče a hodně tančit,“ řekla si, „vyberu si, co je tu nejlepšího, a chci stůj co stůj udělat dojem. Dobrá. Tu přichází hrabě Fervaques, proslulý svou drzostí.“ Přijala jeho vyzvání; tančili. „Chci vidět,“ myslila si, „kdo z nás dvou bude nezpůsobnější; ale abych se mu mohla vysmát dokonale, musím ho přimět k řeči.“ Brzy všichni tančili zbytek čtverylky jen ze slušnosti. Nikdo si nechtěl dát ujít něco z Matyldiných břitkých odpovědí. Pan de Fervaques pozbyl svého klidu, a nalézaje místo vtipných nápadů jenom chlazená slova, tvářil se uraženě. Matylda byla ve špatné náladě, byla k němu krutá a udělala si tím z něho nepřítele. Tančila až do rána a konečně odešla z plesu strašně unavena. Ale když seděla v kočáře, použila své poslední síly ještě k tomu, aby se učinila smutnou a nešťastnou. Julián jí pohrdal a ona jím pohrdat nemohla.

Julián byl na vrcholu štěstí. Byl bezděky nadšen hudbou, květinami, krásnými ženami, všeobecnou elegancí, která ho obklopovala, a nejvíce vlastní obrazností, která snila o vyznamenáních pro něho a o svobodě pro všechny.

„Jaký krásný ples!“ řekl hraběti, „nic tu nechybí.“

„Chybí tu myšlenka,“ odpověděl Altamira.

A jeho tvář prozrazovala pohrdání, které bylo tím patrnější, poněvadž bylo vidět, že si ze zdvořilosti ukládá za povinnost zatajit je.

„Máte pravdu, pane hrabě. Myšlenka znamená vždy spiklenectví, není-liž pravda?“

„Jsem zde pro své jméno. Ale ve vašich salónech nenávidí myšlenku. Nesmí se povznést nad pointu kabaretního kupletu; pak bývá odměňována. Ale myslícího člověka, jehož nápady jsou energické a nové, nazýváte cynickým**_._** Nepojmenoval jeden z vašich soudců takto Couriera? Vsadili jste ho do vězení, právě tak jako Bérangera. Každého, kdo u vás poněkud vyniká duchem, předá kněžstvo policii; a dobrá společnost tomu tleská.

To proto, že vaše zastaralá společnost si nade vše váží konvence. Nevyšinete se nikdy nad vojenskou statečnost; budete mít Muraty, ale nikdy Washingtony. Vidím ve Francii jedině ješitnost. Muž, který při řeči samostatně myslí, řekne snadno nějaké neopatrné slovo a hostitel se pokládá za uraženého.“

Při těchto slovech se vůz hraběte, který odvážel Juliána, zastavil před palácem markýze de la Mole. Julián byl do svého spiklence zamilován. Altamira mu udělal krásnou a zřejmě z hlubokého přesvědčení vycházející poklonu: „Nemáte francouzskou lehkomyslnost a chápete zásadu prospěšnosti.“ Náhodou viděl Julián právě před dvěma dny truchlohru Marino Faliero od Casimira Delavigne.

„Neměl Israel Bertuccio lepší charakter než všichni ti urození Benátčané?“ myslil si náš pobouřený plebejec. „A byli to přece lidé, jejichž rodokmen sahal až k roku 700, tedy ještě sto let před Karla Velikého, kdežto nejstarší šlechta na plese pana de Retz sahá, a to ještě stěží, jenom do třináctého století. A mezi těmi benátskými šlechtici, jejichž původ byl tak vznešený, se uchovalo v paměti jedině jméno Israela Bertuccia.

Spiknutí odstraňuje všechny tituly, jež propůjčil společenský rozmar. Zde zaujme člověk rázem hodnost, kterou mu vykáže jeho postoj k smrti. I duch pozbývá své moci…

Čím by byl Danton dnes, v tomto století Valenodů a Rênalů? Ani ne zástupcem královského prokurátora…

Ale co říkám! Byl by se zaprodal kněžstvu a stal by se ministrem, vždyť vlastně ten velký Danton kradl. Mirabeau se rovněž dal koupit. Napoleon nakradl v Itálii milióny, jinak by mu byla chudoba zlomila vaz právě tak jako Pichegruovi. Jediný La Fayette nikdy nekradl. Je třeba krást, je třeba se dát koupit?“ myslil si Julián. Ta otázka ho zarazila. Zbytek noci strávil čtením dějin Revoluce.

Ještě druhého dne, když psal v knihovně dopisy, myslil stále na rozmluvu s hrabětem Altamirou.

„Je jisté,“ řekl si po krátkém přemítání, „že španělští liberálové by nebyli bývali tak snadno smeteni, kdyby byli národ kompromitovali nějakými zločiny. Byly to domýšlivé a tlachavé děti… jako já!“ zvolal náhle Julián, jako by se byl probudil ze sna.

„Co velkého jsem vykonal, že si osvojuji právo posuzovat ty chudáky, kteří se přece aspoň jednou v životě něčeho odvážili a vzchopili se k činům? Podobám se člověku, jenž odcházeje od stolu volá: zítra nebudu obědvat, ale přesto budu stejně silný a čilý jako dnes. Kdo ví, co zakouší člověk na půli cesty k velkému činu?…“ Z těch vysokých myšlenek byl vytržen nenadálým příchodem slečny de la Mole do knihovny. Byl tak plný nadšeného obdivu pro velké vlastnosti Dantona, Mirabeaua, Carnota, kteří dokázali zůstat neporaženi, že pohlédl sice na slečnu de la Mole, ale neuvědomil si to; nepozdravil a skoro ji ani neviděl. Když si konečně Juliánovy velké, široce rozevřené oči uvědomily její přítomnost, jejich plamen pohasl. Slečna de la Mole si toho s hořkostí povšimla.

Marně ho požádala o svazek Vélyho Dějin Francie, který byl v nejvyšší řadě, takže Julián byl nucen přinést větší z obou žebříků; přistavil jej, vyhledal knihu a odevzdal ji Matyldě, ale nebyl ještě schopen uvědomit si její přítomnost. Odnášeje žebřík, vrazil v zadumání loktem do zrcadla; střepiny padající na podlahu ho konečně probudily. Rychle řekl slečně de la Mole několik slov na omluvu; chtěl být zdvořilý, ale byl skutečně jen zdvořilý. Matylda pochopila, že ho vyrušila a že by byl raději dále myslil na to, o čem uvažoval před jejím příchodem, než aby s ní mluvil. Dlouho se na něho dívala a pak pomalu odešla. Julián se díval za ní. Líbil se mu kontrast mezi prostotou šatů, které měla nyní na sobě, a nádherou toalety předešlého večera. Rozdíl ve výrazu její tváře byl skoro stejně nápadný. Tato dívka, která vypadala na plese u vévody Retze tak pyšně, měla v tuto chvíli skoro prosebný pohled. „Není pochyby,“ řekl si Julián, „že v těchto černých šatech se její postava ještě lépe uplatňuje. Má královské držení těla, ale proč je ve smutku?

Zeptám-li se někoho na příčinu toho smutku, dopustím se snad zase nějaké hlouposti.“ Juliánovo nadšení úplně ochladlo. „Musím ještě jednou pročíst všechny dopisy, které jsem dnes ráno napsal; Bůh ví, kolik nedopatření a pitomostí v nich najdu.“ Když s napjatou pozorností pročítal první list, zaslechl blízko sebe šustot hedvábných šatů. Rychle se obrátil. Dva kroky od jeho stolu stála slečna de la Mole a smála se. To nové vyrušení ho rozladilo.

Matylda cítila jasně, že pro toho mladého muže nic neznamená; její smích měl jen zakrýt rozpaky a to se jí podařilo.

„Myslíte patrně na něco velmi zajímavého, pane Soreli. Není to nějaký příběh ze spiknutí, které nám přivedlo hraběte Altamiru do Paříže? Povězte mi, oč jde, jsem strašně zvědavá; budu mlčet, přísahám vám to.“ Divila se sama sobě, když slyšela, jaké slovo pronesla. Vždyť právě prosila zaměstnance svého otce! Poněvadž její rozpaky vzrůstaly, dodala jakoby lhostejně:

„Co z vás, který jste obyčejně tak chladný, mohlo udělat takového nadšence, skoro jako nějakého proroka z Michelangelových obrazů?“

Tato živá a indiskrétní otázka Juliána hluboce ranila a způsobila, že opět vzplanul.

„Činil Danton dobře, že kradl?“ zeptal se jí náhle a jeho tvář se stávala čím dále tím divočejší. „Měli piemontští a španělští revolucionáři zostudit svůj národ zločiny? Měli rozdat všechna místa ve vojsku, všechny řády lidem i bez jakékoliv zásluhy? Nebyli by se lidé, kteří by nosili ty řády, báli králova návratu? Měli vydat v plen turínský poklad? Slovem, slečno,“ pravil, přibližuje se k ní se strašlivým pohledem, „má se člověk, který chce vyhladit v zemi nevědomost a zločin, přehnat jako vichřice a páchat zlo nazdařbůh?“

Matylda se polekala, nemohla snést jeho pohled a ucouvla o několik kroků. Chvíli se naň dívala; pak stydíc se za to, že měla strach, odešla lehkým krokem z knihovny.
