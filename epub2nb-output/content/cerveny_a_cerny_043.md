---
title: 7\. Záchvat dny
contentType: prose
---

<section>

_A byl jsem povýšen, ne pro svou zásluhu, ale proto, že můj pán měl dnu._

— BERTOLOTTI

Čtenář je snad překvapen tím nenuceným a skoro přátelským tónem. Zapomněli jsme povědět, že markýz dostal záchvat dny a nemohl už šest neděl vycházet z domu.

Slečna de la Mole byla se svou matkou v Hyères u markýziny matky. Hrabě Norbert navštěvoval otce jen občas; byli ve velmi dobrém vzájemném poměru, ale neměli si co říci. Pan de la Mole byl odkázán na Juliána a k svému překvapení v něm objevoval originální myšlenky. Dával si předčítat noviny. Mladý tajemník brzy dovedl vybírat místa, která markýze zajímala. Jedny nové noviny markýz nenáviděl. Přísahal, že je nikdy nebude číst, ale každý den o nich mluvil. Julián se smál. Znechucen současnými poměry, dával si markýz předčítat Tita Livia; improvizovaný překlad latinského textu ho bavil.

Jednoho dne řekl markýz s přepjatou zdvořilostí, která Juliánovi často vadila:

„Dovolte, milý Soreli, abych vám daroval modrý oblek; kdykoliv v něm ke mně přijdete, budu ve vás vidět mladšího bratra hraběte Chaulnese, tedy syna svého přítele, starého vévody.“

Julián nechápal přesně, oč běží; ještě téhož večera se pokusil o návštěvu v modrém obleku. Markýz s ním zacházel jako se sobě rovným. Julián byl dosti jemný, aby dovedl vycítit pravou zdvořilost, ale neměl ještě smyslu pro odstíny. Předtím, než markýz připadl na ten podivný nápad, byl by přísahal, že není možné, aby se k němu choval s většími ohledy. „Jaká podivuhodná schopnost,“ řekl si Julián. Když odcházel, omlouval se markýz, že ho nemůže pro dnu doprovodit.

Julián přemýšlel o tom podivném nápadu: „Že by se mi posmíval?“ myslil si. Šel se poradit k abbé Pirardovi. Ten nebyl tak zdvořilý jako markýz; místo odpovědi si jen pohvizdoval a mluvil o něčem jiném. Druhého dne ráno se Julián dostavil k markýzovi v černém obleku s deskami na listiny a s dopisy k podpisu. Byl přijat po starém způsobu. Večer, když k němu přišel v modrém šatě, byl k němu markýz docela jiný a stejně zdvořilý jako předešlého večera.

„Když se tedy příliš nenudíte při návštěvách, které tak laskavě konáte u ubohého nemocného starce,“ řekl mu markýz, „měl byste mu nyní vyprávět o všech příhodách svého života; ale buďte upřímný a nemyslete na nic jiného, než abyste vypravoval jasně a zábavně. Neboť člověk se musí bavit,“ dodal markýz, „to je podstatou života. Nikdo mi nemůže každý den v boji zachraňovat život anebo mi darovat každý den milión; ale kdybych měl zde u své lenošky Rivarola, zbavil by mě každý den na hodinu bolesti a nudy. Stýkal jsem se s ním velmi často v Hamburku ve vyhnanství.“

A markýz vyprávěl Juliánovi Rivarolovy anekdoty o Hamburčanech, kteří se spolčovali po čtyřech, aby porozuměli vtipu.

Pan de la Mole chtěl mladého kněze, na jehož společnost byl odkázán, trochu rozjařit. Povzbudil Juliánovu ctižádost. Poněvadž se po něm žádala pravda, rozhodl se Julián, že řekne všechno, ale že zamlčí dvě věci: svůj vášnivý obdiv pro jméno, které markýz neměl rád, a svůj naprostý nedostatek víry, který budoucímu faráři příliš nesvědčil. Nedorozumění s rytířem Beauvoisisem mu přišlo velmi vhod. Markýzi smíchem tekly slzy z očí, když mu Julián vyprávěl o výstupu s kočím, který ho v kavárně v ulici Saint-Honoré zahrnul sprostými nadávkami. Byly to chvíle dokonalé upřímnosti mezi pánem a jeho chráněncem.

Pan de la Mole se počal zajímat o Juliánovu podivnou povahu. Zpočátku rád pozoroval její směšné stránky, protože se jimi bavil; brzy však nacházel více zajímavosti v tom, že nenápadně opravoval chybné názory mladého muže. „Jiní venkované, když přijdou do Paříže, všemu se obdivují,“ myslil si markýz, „tento všechno nenávidí. Jiní jsou příliš afektovaní, on je příliš málo afektovaný a hlupáci ho pokládají za hlupáka.“ Záchvat dny se tuhými mrazy protáhl a trval několik měsíců. „Člověk přilne k hezkému psíku,“ řekl si markýz, „proč se tak stydím přilnout k tomu bohoslovci? Je to zajímavý člověk. Jednám s ním jako se synem. Budiž! Co je na tom špatného? Potrvá-li můj rozmar, bude mě v závěti stát diamant v ceně pěti set louisdorů.“

Jakmile markýz poznal spolehlivost svého chráněnce, svěřoval mu každý den nějaký nový úkol.

Julián s hrůzou pozoroval, že mu jeho vznešený pán mnohdy dává v téže věci odporující si příkazy.

To ho mohlo vážně kompromitovat. Od té doby s ním nikdy nepracoval bez zápisníku, do něhož zapisoval jeho rozhodnutí a markýz je podepisoval. Julián si vzal také písaře a ten přepisoval rozhodnutí o každé věci do zvláštního rejstříku. Do toho rejstříku se vkládaly také kopie všech dopisů.

Tento nápad se zdál markýzi zprvu nanejvýš směšný a nudný. Ale ani ne za dva měsíce poznal jeho výhody. Julián mu navrhl, aby si vzal nějakého bankovního úředníka, který by vedl podvojné účetnictví o všech příjmech a vydáních statků, jež byly svěřeny Juliánově správě.

Tato opatření tak objasnila markýzovi jeho obchodní záležitosti, že si mohl dovolit podniknout několik nových spekulací bez zprostředkovatele, který ho jen okrádal.

„Vezměte si tři tisíce franků pro sebe,“ řekl jednoho dne svému mladému sekretáři.

„Pane markýzi, někdo by si to mohl špatně vykládat.“

„Co si tedy přejete?“ zeptal se ho markýz mrzutě.

„Prosím, abyste byl tak laskav, vzal poukázku a vlastnoručně ji zapsal do této knihy; na tuto poukázku dostanu tři tisíce franků. Ostatně myšlenka celého toho účetnictví pochází od abbé Pirarda.“ Markýz napsal své rozhodnutí asi stejně znuděně, jako poslouchal markýz Moncade zprávu svého intendanta, pana Poissona, o stavu svého jmění.

Večer, když Julián přicházel v modrém obleku, nemluvilo se nikdy o obchodních věcech. Markýzovy projevy přízně tak lichotily vždy trpící samolibosti našeho hrdiny, že brzy proti své vůli počal pociťovat jakousi náklonnost k tomu laskavému starému pánovi. Ne že by Julián byl sentimentální v tom smyslu, jak se tomu rozumí v Paříži; ale nebyl bezcitný a od smrti starého plukovního lékaře s ním nikdo nemluvil tak laskavě. K svému údivu pozoroval, že markýz ze zdvořilosti šetří jeho samolibost; to starý ranhojič nikdy nedělal. Pochopil konečně, že plukovní lékař byl pyšnější na svůj kříž než markýz na svou modrou řádovou stuhu; to proto, že markýzův otec byl vysoký šlechtic.

Jednou dopoledne, když byl Julián v černém obleku služebně u markýze, pobavil ho tak, že ho markýz zdržel dvě hodiny a chtěl mu mermomocí vnutit několik bankovek, které mu jeho obchodní zástupce právě přinesl z burzy.

„Doufám, pane markýzi, že se neprohřeším proti hluboké úctě, jíž jsem vám povinen, poprosím-li vás, abych vám směl něco říci.“

„Mluvte, příteli.“

„Prosím, aby pan markýz byl tak laskav a dovolil, abych ten dar odmítl. Člověku v černém obleku nepatří a byl by jistě na újmu postavení, které pan markýz dobrotivě přisoudil člověku v modrém obleku.“ Uklonil se velmi uctivě a odešel, na markýze ani nepohlédnuv.

Tento výjev markýze pobavil. Vyprávěl o něm večer abbé Pirardovi.

„Musím se vám konečně k něčemu přiznat, milý abbé. Znám Juliánův původ a nemusíte to nijak tajit.“

„Julián se dnes ráno zachoval jako opravdový šlechtic,“ pomyslil si markýz. „To je můj vliv.“

Za nějaký čas mohl markýz konečně vyjít z domu.

„Musíte na dva měsíce do Londýna,“ oznámil Juliánovi. „Dopisy, které mi dojdou, pošlu se svými poznámkami po zvláštních nebo obyčejných kurýrech za vámi. Napíšete odpovědi a pošlete mi je zpět a vložíte vždy každý dopis do jeho odpovědi. Počítal jsem, že zpoždění nebude větší než pět dnů.“

V poštovním voze do Calais se Julián divil tomu, že ho posílají do Londýna pro záležitosti tak bezvýznamné.

Nebudeme popisovat, s jakým pocitem nenávisti a skoro odporu vstoupil Julián na anglickou půdu. Známe jeho vášnivý obdiv pro Bonaparta. V každém důstojníku viděl sira Hudsona Lowa, v každém vyšším šlechtici lorda Bathursta, původce potupy na Svaté Heleně, který za odměnu byl deset let ministrem.

V Londýně poznal konečně pravou blazeovanost. Seznámil se s několika mladými ruskými šlechtici, kteří ho do ní zasvětili.

„Vy máte neobyčejné vlohy, milý Soreli,“ říkali mu. „Vám je již vrozeno to chladné vzezření, které je na tisíc mil vzdálené jakéhokoliv přítomného pocitu a kterého se my tolik snažíme nabýt.“

„Nepochopil jste ještě své století,“ vysvětloval mu kníže Korazov. „Dělejte vždy opak toho, co se od vás očekává**_._** To je, na mou čest, jediné náboženství naší doby; nebuďte ani výstřední, ani afektovaný, neboť pak by lidé od vás očekávali výstřednosti a afektovanosti, a již tím byste předpis nesplnil.“

Jednoho dne si Julián získal slávu v salóně vévody Fitz-Folka, který ho s knížetem Korazovem pozval na večeři. Čekali tam celou hodinu. O tom, jak se Julián choval mezi dvaceti čekajícími osobami, si mladí tajemníci londýnského vyslanectví dosud vypravují. Výraz jeho tváře byl k nezaplacení.

Přestože ho jeho uhlazení přátelé od toho zrazovali, přál si navštívit slavného Filipa Vana, jediného filosofa, kterého měla Anglie od doby Lockovy. Když ho Julián poznal, byl již sedmý rok ve vězení. „V této zemi nezná šlechta žerty,“ pomyslil si Julián. „Vane je ještě k tomu ponížen, zhanoben atd.“

Našel ho ve výtečné náladě; vztek šlechty mu zaháněl nudu. „To je jediný veselý člověk,“ řekl si Julián vycházeje z vězení, „s nímž jsem se v Anglii setkal.“

„Nejužitečnější myšlenkou pro tyrany je představa Boha,“ řekl mu Vane.

Zbytek jeho filosofické soustavy zamlčíme, protože je cynický**_._**

Když se Julián vrátil, zeptal se ho pan de la Mole: „Jakou zábavnou myšlenku jste mi přinesl z Anglie?“ Julián mlčel. „Jakou myšlenku vůbec jste mi přinesl; ať již zábavnou nebo ne?“ opakoval markýz živě.

„Předně,“ řekl Julián, „i nejrozumnější Angličan hodinu denně blázní. Je posedlý démonem sebevraždy, který je bohem té země.

Za druhé, duchaplnost a geniálnost pozbudou pětadvacet procent své hodnoty, jakmile přistanou v Anglii.

Za třetí, není na světě nic tak krásného, podivuhodného a dojemného jako anglické krajiny.“

„A teď vám něco řeknu já,“ pravil markýz.

„Předně, proč jste řekl na plese u ruského vyslance, že je ve Francii tři sta tisíc pětadvacetiletých mladíků, kteří vášnivě touží po válce? Myslíte, že králové něco takového rádi slyší?“

„Člověk neví, jak má s našimi velkými diplomaty mluvit,“ odpověděl Julián. „Jsou posedlí po vážných hovorech. Drží-li se člověk obvyklých novinářských frází, pokládají ho za hlupce. Dovolíte-li si však říci něco pravdivého a nového, jsou překvapeni, nevědí co odpovědět a druhého dne v sedm hodin ráno vám vzkáží po prvním vyslaneckém tajemníkovi, že jste se nepřístojně zachoval.“

„To je dobré,“ řekl markýz a zasmál se. „Ostatně, pane filosofe, sázím se, že jste neuhodl, co jste vlastně jel do Anglie dělat.“

„Promiňte,“ odpověděl Julián, „byl jsem tam proto, abych jednou týdně večeřel u královského vyslance, který je nejzdvořilejším člověkem na světě.“

„Byl jste tam pro tento kříž,“ řekl markýz. „Nechci, abyste přestal chodit v černém obleku, a zvykl jsem si na zábavnější tón, jímž s vámi mluvím, jste-li v modrém. Až do nového rozkazu si pamatujte toto: Když budu vidět tento kříž, budete pro mne mladším synem mého přítele, vévody Chaulnese, který, aniž o tom ví, je již šest měsíců v diplomatických službách. Rozumíte mi,“ dodal markýz velmi vážně a přerušil Juliánovy projevy vděčnosti, „nechci vás nijak odvádět od vašeho povolání. Je to vždy chyba a neštěstí jak pro příznivce, tak pro chráněnce. Až vás budou mé procesy nudit nebo až se mi nebudete zamlouvat, zaopatřím vám dobrou faru jako našemu příteli abbé Pirardovi a tím bude věc odbyta,“ dodal markýz velmi suše.

Kříž uspokojil Juliánovu pýchu; mluvil nyní mnohem více. Necítil se tak často uraženým a nepokládal se tak často za terč poznámek, jež připouštějí málo zdvořilý výklad a jež přece v živé rozmluvě mohou každému uklouznout.

Tomu kříži děkoval také za zvláštní návštěvu: za návštěvu pana barona Valenoda, který přijel do Paříže poděkovat ministerstvu za své baronství a domluvit se s ním. Měl se stát místo pana de Rênal starostou ve Verrières.

Julián se v duchu smál, když mu pan Valenod naznačoval, že se nedávno zjistilo, že pan de Rênal je jakobín. Ve skutečnosti byl novopečený baron při nastávajících nových volbách kandidátem vládním, kdežto ve velké volební schůzi departementu opravdu velmi ultramontánního pana de Rênal navrhli liberálové.

Nadarmo se Julián pokoušel vyzvědět něco o paní de Rênal; baron zřejmě nezapomněl na jejich bývalé soupeření a nic neprozradil. Nakonec požádal Juliána o hlas jeho otce při nastávajících volbách. Julián slíbil, že mu napíše.

„Měl byste mě, pane rytíři, představit panu markýzi de la Mole.“

„Opravdu, měl bych,**_“_** pomyslil si Julián, „ale takového padoucha!…“

„Abych vám řekl pravdu,“ odpověděl, „znamenám příliš málo v domě pana de la Mole, abych mohl někoho představit.“

Julián vždy markýzi všechno vypravoval; večer mu řekl o Valenodově přání i o tom, co Valenod dělal a jak se choval od roku 1814.

„Nejenže mi zítra,“ pravil pan de la Mole velmi vážně, „představíte nového barona, ale pozvu ho také na pozítří k večeři. Bude jedním z našich nových prefektů.“

„V tom případě,“ odpověděl Julián chladně, „žádám pro svého otce o místo ředitele chudobince.“

„To je dobré,“ pravil rozveselený markýz, „dostane je; a já jsem čekal mravoučná kázání! Vybarvujete se.“

Pan de Valenod pověděl Juliánovi, že nájemce verrièreské loterní prodejny právě zemřel; Julián pokládal za dobrý žert dát to místo panu de Cholin, tomu starému pitomci, jehož žádost kdysi našel v pokoji pana de la Mole. Markýz se velmi srdečně smál, když mu Julián přednesl tuto žádost a když mu dal podepsat dopis, ve kterém žádal ministra financí o toto místo.

Sotvaže byl pan de Cholin jmenován, dověděl se Julián, že deputace departementu žádala o to místo pro pana Grose, proslulého geometra: ten šlechetný muž měl pouze čtrnáct set franků ročního důchodu a každý rok půjčoval šest set franků právě zemřelému nájemci loterie, aby mu pomohl vychovat jeho děti.

Julián se zhrozil toho, co provedl. „To nic není,“ řekl si, „budu se muset dopustit mnohých jiných nespravedlivostí, budu-li to chtít někam přivést, a k tomu umět je zakrývat pláštíkem krásných sentimentálních slov: ubohý pan Gros! Kříž zasluhoval on, a zatím jsem jej dostal já a musím jednat v intencích vlády, která mi jej dala.“

</section>
