---
title: 42\.
contentType: prose
---

Když Juliána odvedli zpět do vězení, zavřeli ho do místnosti určené pro vězně odsouzené k smrti. On, jenž si obyčejně všímal i nejnepatrnějších okolností, si nevšiml, že ho nevedou zpět do jeho věže. Myslil na to, co by řekl paní de Rênal, kdyby před svou poslední hodinkou měl to štěstí, že by ji ještě uviděl. Představoval si, že by ho nenechala mluvit, a proto jí chtěl hned prvními slovy vylíčit, jak svého zločinu lituje. „Ale jak bych ji po tom, co jsem udělal, mohl přesvědčit, že miluji jedině ji? Vždyť jsem ji chtěl zabít ze ctižádosti nebo z lásky k Matyldě.“

Když si lehl do lůžka, ucítil, že má prostěradlo z hrubého plátna. Konečně pochopil. „Ach! Vždyť jsem ve vězení!“ řekl si. „Jsem odsouzen k smrti. A to právem…

Hrabě Altamira mi vypravoval, že Danton den před smrtí řekl svým hřmotným hlasem: ‚To je zvláštní! Sloveso gilotinovat se nedá časovat ve všech časech; lze říci: budu gilotinován, budeš gilotinován, ale nelze říci: byl jsem gilotinován.‘

Proč ne,“ pokračoval Julián, „je-li posmrtný život?… Na mou věru, najdu-li tam křesťanského Boha, jsem ztracen. Je to despota a jako takový má plno myšlenek na pomstu; jeho bible mluví jen o krutých trestech. Nikdy jsem ho nemiloval; nechtěl jsem ani nikdy věřit, že by ho někdo mohl upřímně milovat. Je nemilosrdný (přitom si vzpomněl na několik míst z bible.) Potrestá mě strašně…

Ale najdu-li Boha Fénelonova! Snad mi řekne: Bude ti mnoho odpuštěno, protože jsi mnoho miloval…

Miloval jsem opravdu mnoho? Ach, miloval jsem paní de Rênal, ale zachoval jsem se k ní hanebně. Jako všude jinde i zde jsem opustil prosté a skromné přednosti pro to, co mělo skvělý lesk…

Čímpak bych se byl asi stal!… Husarským plukovníkem, kdyby vypukla válka; vyslaneckým tajemníkem v době míru; později vyslancem, neboť bych se byl brzy ve svém povolání vyznal…; a i kdybych byl hlupák, byl by se musel zeť markýze de la Mole bát nějakého soupeřství? Všechny přehmaty by mi byly promíjeny nebo by byly dokonce pokládány za zásluhy. Byl bych se stal vynikajícím mužem a získal vysoké postavení ve Vídni nebo v Londýně…

Zadržte, pane Soreli, za tři dny budete sťat!“

Julián se svému vtipu srdečně zasmál. „Opravdu, člověk má v sobě dvě bytosti,“ pomyslil si. „Jak bych byl jinak připadl na tuto zlomyslnou námitku?

Tedy budiž, příteli, ano, za tři dny budu sťat,“ odpověděl hlasu, který jej přerušil. „Pan de Cholin si najme okno na polovic s abbé Maslonem. Rád bych jen věděl, kdo koho z těch dvou ctihodných osobností okrade na ceně toho okna?“

Vzpomněl si na toto místo z Rotrouova Václava**_:_**

  

LADISLAV:

_… Má duše přichystána jest._

KRÁL, otec Ladislavův:

_Též popraviště. Hlavu svou tam nes._

„Dobrá odpověď!“ pomyslil si a usnul. Ráno ho někdo probudil prudkým objetím.

„Jakže, už!“ řekl Julián, otvíraje poděšeně oči. Domníval se, že je již v rukou katových.

Byla to Matylda. Naštěstí to nepochopila. Tato jistota mu vrátila chladnokrevnost. Matylda mu připadala změněná jako po šesti měsících nemoci; byla skutečně změněna k nepoznání.

„Ten nestoudný Frilair mě zradil,“ řekla mu lomíc rukama. Vztekem nemohla ani plakat.

„Nevypadal jsem včera krásně, když jsem se ujal slova?“ odpověděl Julián. „Mluvil jsem spatra, a to poprvé v životě! Je ovšem důvod k obavám, že to bylo také naposledy.“

V tu chvíli Julián rozehrával všechny tóniny Matyldiny povahy s chladnokrevností virtuóza hrajícího na klavír. „Nemám sice výhody, jež poskytuje urozený původ,“ pokračoval, „ale velká duše Matyldina povznesla svého milence až k sobě. Myslíte, že se Bonifác de la Mole choval před svými soudci lépe?“

Matylda byla onoho dne tak přirozeně něžná jako chudé děvče z podkroví; ale nepodařilo se jí dostat z něho prostší slova. Oplácel jí nevědomky muka, jež mu tak často způsobila.

„Neví se, kde jsou prameny Nilu,“ řekl si Julián, „lidskému zraku nebylo dovoleno vidět krále řek ve stavu pouhého potůčku: žádné lidské oko nesmí také vidět Juliána jako slabocha, a to předně proto, že slabý není. Jenom srdce mám velmi citlivé. Nejobyčejnější slovo, je-li vysloveno s pravým přízvukem, může mi rozechvět hlas nebo mě dokonce rozplakat. Kolikrát mnou bezcitní lidé pro tuto slabost pohrdali! Domnívali se, že prosím o milost. To si o mně nikdo nesmí myslit.

Vypráví se, že Dantona před popravištěm dojala vzpomínka na jeho ženu; a Danton dal sílu celému národu větroplachů a zadržel nepřítele před Paříží… Pouze já sám vím, co bych byl mohl vykonat… Pro ostatní jsem nanejvýš neznámá možnost**_._**

Kdyby místo Matyldy byla zde v mé cele paní de Rênal, kdoví, zda bych mohl za sebe ručit? Zoufalství a lítost byly by takovými Valenody a všemi těmi místními patriciji pokládány za strach před smrtí; ti slaboši, jež jejich finanční postavení povznáší nad každé pokušení, jsou tak pyšní! ‚Hleďte,‘ řekli by pánové de Noiroud a de Cholin, kteří mě právě odsoudili k smrti, ‚co to znamená narodit se jako syn tesaře!‘ Člověk si může osvojit všechno, učenost, obratnost, jenom ne statečnost… statečnosti se není možno naučit. Ani s mou ubohou Matyldou, která nyní pláče, či spíše která již nemůže plakat,“ řekl, pohlédl jí do zarudlých očí… a sevřel ji do náručí. Při pohledu na její upřímnou bolest zapomněl na své rozumování… „Plakala možná celou noc,“ řekl si, „ale jak se jednoho dne při vzpomínce na to bude stydět! Bude si vyčítat, že se dala v útlém mládí svést vulgárními názory plebejce… Croisenois je dosti slabý, vezme si ji za ženu. A na mou věru, udělá dobře. Matylda mu dopomůže k vynikajícímu postavení

_právem, jež neústupný duch, nezměrný v plánech svých,_

_vždy má nad hrubým duchem všedních smrtelníků._

Hleďme, to je zajímavé: od té doby, co vím, že musím zemřít, vracejí se mi na mysl všechny verše, jež jsem kdy znal nazpaměť. Je to asi znamení úpadku…“

Matylda mu opakovala nezvučným hlasem: „Je tam, ve vedlejší místnosti.“ Konečně věnoval jejím slovům pozornost. „Hlas má zesláblý,“ myslil si, „ale v jeho přízvuku je ještě celá její pánovitá povaha. Mluví tiše, aby se nerozzlobila.“

„Kdo je tam?“ zeptal se jí vlídně.

„Obhájce, chce vám dát podepsat odvolání.“

„Nepodám odvolání.“

„Jak to, vy se neodvoláte?“ zvolala a povstala s očima planoucíma hněvem, „a smím se ptát proč?“

„Poněvadž se v tuto chvíli cítím dost statečný, abych zemřel a neposkytl mnoho důvodů k výsměchu. Kdo mi ručí za to, že budu za dva měsíce, po dlouhém pobytu v tomto vlhkém vězení, ještě tak statečný? Vidím už v duchu, jak přicházejí ke mně kněží, otec… Nic na světě by mi nebylo tak nepříjemné. Chci zemřít.“

Tento nenadálý odpor probudil opět v Matyldě všechnu její hrdost. Nemohla abbého de Frilair navštívit před otevřením cel besançonského vězení; Julián se tedy stal první obětí její zlosti. Zbožňovala ho a v tom, jak po celou čtvrthodinu proklínala jeho povahu a litovala, že ho milovala, poznával opět tu hrdou bytost, která ho kdysi v knihovně markýze de la Mole zahrnula tak palčivými urážkami.

„Měla ses ke slávě svého rodu narodit mužem!“ řekl jí.

„Ale co se mne týká,“ myslil si, „byl bych věru hlupák, abych žil ještě dva měsíce v této odporné kobce, vystaven sprostotám a urážkám patricijské kliky[\[25\]](./resources/undefined), a jako jedinou útěchu abych měl výčitky této šílené ženy… Nuže, pozítří ráno se utkám s člověkem, který je proslulý svou chladnokrevností a podivuhodnou obratností…“

„Opravdu podivuhodnou,“ zašeptal mefistovský hlas, „ten se nikdy nechybí.“

„Nuže, budiž! (Matylda rozvíjela dále svou výmluvnost.) Ke všem čertům, ne!“ řekl si. „Nepodám odvolání.“

Po tomto rozhodnutí se opět oddal snění… „V šest hodin při obchůzce donese listonoš jako obyčejně noviny; v osm hodin, až je pan de Rênal přečte, vejde Elisa po špičkách do pokoje a položí jí je na postel. Brzy nato se probudí: náhle při čtení zbledne; její pěkná ruka se bude chvět; bude číst až ke slovům… V deset hodin a pět minut skonal.

Bude hořce plakat, znám ji. Na vše zapomene, i na to, že jsem ji chtěl zavraždit. A žena, jíž jsem chtěl vzít život, bude jediným člověkem, který bude mou smrt upřímně oplakávat…

Ach! Jaký je to protiklad!“ pomyslil si a celou čtvrthodinu, co trval výstup, který mu dělala Matylda, myslil jen na paní de Rênal. Ačkoliv občas Matyldě na její slova odpovídal, nemohl se proti své vůli odpoutat od vzpomínek na ložnici ve Verrières. Viděl besançonské noviny na prošívané pokrývce z oranžového hedvábí. Viděl, jak bílou rukou křečovitě svírá časopis; viděl, jak paní de Rênal pláče… sledoval každou slzu stékající po její krásné tváři.

Když slečna de la Mole nemohla od Juliána ničeho dosáhnout, zavolala advokáta. Naštěstí to byl bývalý setník italské armády z roku 1796 a býval přítelem Manuelovým.

Z formálních důvodů se snažil odsouzeného přimět, aby své rozhodnutí odvolal. Julián se chtěl k němu chovat uctivě, a proto mu vyložil své stanovisko.

„Na mou věru, chápu vaše důvody,“ řekl mu nakonec obhájce, pan Felix Vaneau. „Ale máte plné tři dny času na odvolání a je mou povinností chodit sem každý den. Kdyby se za dva měsíce pod vězením otevřela sopka, byl byste zachráněn. Můžete do té doby zemřít nějakou nemocí,“ řekl a díval se na Juliána.

Julián mu stiskl ruku. – „Děkuji vám, jste dobrý člověk. Budu o tom uvažovat.“

A když Matylda s advokátem odešla, cítil mnohem větší přátelství k advokátovi než k ní.
