<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="e-booknadpis" id="calibre_pb_21">18.<br class="calibre14"/>
Král ve Verrières</h2>

<p class="e-bookdopiskurzivaodstredu">Což se hodíte jen k tomu, abyste byli odhozeni
jako bezduchá mrtvola národa, v jehož žilách není již krve?</p>

<p class="e-bookdopisdopravamensi">— KÁZÁNÍ BISKUPOVA<br class="calibre6"/>
&#160;v kapli sv. Klementa</p>

<p class="e-bookprozatextbezpredsazeniprvradku">Třetího září v deset hodin večer
uháněl tryskem hlavní verrièreskou ulicí četník a vzbudil celé město; přinášel
zprávu, že Jeho Veličenstvo …ský král navštíví příští neděli město. Bylo už
úterý. Prefekt dovolil, to znamená žádal, aby byla utvořena čestná stráž;
uvítání mělo být co nejslavnostnější. Do Vergy byl vypraven jízdní posel. Pan
de Rênal se vrátil ještě v noci a našel celé město na nohou. Každý si činil
nějaké nároky; ti, kdo neměli jinou práci, si pronajímali balkóny, aby viděli
králův vjezd.</p>

<p class="e-bookprozatext">„Kdo bude velet čestné stráži?“ Pan de Rênal ihned
pochopil, jak je důležité v zájmu domů, jež měly ustoupit cestě, aby ten čestný
úkol dostal pan de Moirod. Pak si mohl dělat nárok na místo prvního náměstka.
Jeho náboženskému cítění nebylo lze nic vytknout, bylo hlubší než náboženské
cítění kohokoliv jiného, ale pan de Moirod ještě jakživ neseděl na koni. Byl to
šestatřicetiletý muž, v každém ohledu strašpytel, který se bál pádu z koně
právě tak jako všeho jiného, co by ho mohlo zesměšnit.</p>

<p class="e-bookprozatext">Starosta si ho dal už v pět hodin ráno zavolat.</p>

<p class="e-bookprozatext">„Jak vidíte, pane, táži se vás na radu, jako byste již
zaujímal místo, jež vám všichni počestní lidé přejí. V našem nešťastném městě
se daří velmi dobře továrnám, liberálové se stávají milionáři, snaží se nabýt
moci a všeho dovedou využít proti nám jako zbraně. Mějme na mysli zájem krále,
zájem monarchie a především zájem našeho svatého náboženství. Komu myslíte, že
bychom měli svěřit velení čestné stráže?“</p>

<p class="e-bookprozatext">Přestože měl pan de Moirod z koně hrozný strach,
nakonec jako mučedník ten čestný úkol přijal. „Budu se chovat důstojně,“
ujistil starostu. Zbývalo sotva tolik času, aby byly uvedeny do pořádku stejnokroje,
které byly pořízeny před sedmi lety, když projížděl městem princ z královské
krve.</p>

<p class="e-bookprozatext">V sedm hodin přijela z Vergy paní de Rênal s Juliánem
a s dětmi. Nalezla svůj salón plný žen liberálů, které hlásaly jednotu stran a přicházely
ji prosit, aby její muž udělil jejich manželům a synům místo v čestné stráži.
Jedna z nich tvrdila, že nebude-li její manžel zvolen do čestné stráže, udělá
prý ze zármutku bankrot. Paní de Rênal je všechny brzy poslala pryč. Bylo
zřejmé, že o něčem usilovně přemýšlí.</p>

<p class="e-bookprozatext">Julián se divil, ale ještě více se hněval, že před ním
tají, co ji tak zneklidňuje. „Předvídal jsem to,“ pravil si trpce, „její láska
ustupuje před štěstím, že uvítá ve svém domě krále. Ten ruch ji oslňuje. Až jí
nebudou plést hlavu starosti její kasty, bude mě zase milovat.“</p>

<p class="e-bookprozatext">A kupodivu miloval ji více než dosud.</p>

<p class="e-bookprozatext">Dům se začínal hemžit čalouníky a Julián dlouho marně
číhal na nějakou příležitost, aby jí mohl říci několik slov. Konečně se s ní
setkal, když vycházela z jeho pokoje a odnášela jedny jeho šaty. Byli sami.
Chtěl s ní mluvit. Utekla, nechtěla ho poslouchat. – „Jsem opravdu hloupý, že
miluji takovou ženu, ctižádost ji celou pobláznila právě tak jako jejího muže.“</p>

<p class="e-bookprozatext">Paní de Rênal byla poblázněna více než její manžel; už
dlouho si vroucně přála – Juliánovi se k tomu nepřiznala ze strachu, aby ho
neurazila –, aby ho alespoň jeden den neviděla v tom smutném černém oděvu. S obratností
opravdu podivuhodnou u ženy tak přirozené vymohla nejprve na panu de Moirod a potom
na panu podprefektu de Maugiron, že se Julián dostal do čestné stráže. Tím mu
byla dána přednost před pěti nebo šesti mladými muži, syny velmi bohatých
továrníků, z nichž nejméně dva byli příkladně nábožní. Pan Valenod počítal s tím,
že nejhezčím ženám z města půjčí kočár, aby vystavil na odiv své krásné
normandské koně. A teď musel jednoho z koní postoupit Juliánovi, kterého tak
hrozně nenáviděl. Ale všichni členové čestné stráže měli svůj vlastní nebo
vypůjčený blankytný stejnokroj se dvěma stříbrnými plukovnickými epoletami,
které se ovšem již neleskly tak jako před sedmi lety. Paní de Rênal chtěla
vidět Juliána v novém stejnokroji a zbývaly jí pouze čtyři dny, aby poslala do
Besançonu a dala odtamtud přivézt stejnokroj, šavli, klobouk atd., vše, co je nezbytné
pro člena čestné stráže. Nejlepší na tom bylo, že z opatrnosti nechtěla dát ty
věci zhotovit ve Verrières. Chtěla překvapit Juliána i město.</p>

<p class="e-bookprozatext">Když byla otázka čestné stráže a obecné nálady
rozřešena, musel se pan starosta postarat o slavný náboženský obřad; …ský král
si přál při své návštěvě ve Verrières navštívit proslulé ostatky svatého
Klementa, jež se chovají v Bray-le-Haut, v osadě sotva míli vzdálené od města.
Obřadu se mělo zúčastnit četné duchovenstvo, a to nebyla jednoduchá věc; nový
farář pan Maslon chtěl stůj co stůj zabránit, aby byl přítomen pan Chélan. Nadarmo
mu pan de Rênal dokazoval, že by to bylo nerozumné. Markýz de la Mole, jehož
předkové byli tak dlouho pány okolního kraje, byl určen, aby provázel …ského
krále. Znal už třicet let abbé Chélana. Až přijde do Verrières, bude se na něho
jistě vyptávat, a kdyby se dověděl, že byl sesazen, byl by ho schopen v malém
domku, do něhož se farář uchýlil, navštívit i s celou svou družinou. Jaký by to
byl políček!</p>

<p class="e-bookprozatext">„Objeví-li se v průvodu mého duchovenstva,“ odpověděl
abbé Maslon, „má vážnost zde i v Besançonu utrpí. Pane Bože, vždyť je to
jansenista!“</p>

<p class="e-bookprozatext">„Říkejte si o něm, co chcete, drahý abbé,“ odvětil mu
pan de Rênal, „nevydám správu města v nebezpečí, že jí pan de la Mole dá najevo
svou nelibost. Neznáte ho; u dvora je mírný, ale zde na venkově je to zlomyslný
satirický vtipkář, posměváček, který rád uvádí lidi do rozpaků. Je schopen jen
pro zábavu zesměšnit nás v očích liberálů.“</p>

<p class="e-bookprozatext">Teprve v noci ze soboty na neděli, po třídenním
vyjednávání, ustoupila pýcha abbé Maslona před starostovými obavami, které
pomalu přecházely v odvahu. Bylo třeba abbé Chélanovi napsat sladký dopis a poprosit
ho, aby se zúčastnil slavnostního obřadu u ostatků v Bray-le-Haut, dovolí-li mu
to ovšem vysoký věk a churavost. Chélan vyslovil přání, jemuž bylo vyhověno:
dostal pro Juliána písemné pozvání, aby ho doprovázel jako podjáhen.</p>

<p class="e-bookprozatext">Tisíce venkovanů z blízkých hor zaplavily v neděli už
zrána verrièreské ulice. Bylo nádherné počasí. Konečně ke třetí hodině proběhlo
davem vzrušení; na skále dvě míle od Verrières bylo vidět velký oheň. To bylo
znamení, že král vstoupil na půdu okresu. Hned nato počaly zvonit všechny zvony
a staré španělské dělo, které patřilo městu, vypálilo na oslavu velké události
salvu pozdravných výstřelů. Polovina obyvatelstva se usadila na střechách. Všechny
ženy byly na balkónech. Čestná stráž se rozjela. Všichni obdivovali skvělé
stejnokroje, každý poznával nějakého příbuzného nebo přítele. Smáli se strachu
pana de Moirod, který se každou chvíli chystal zachytit hlavy sedla. Ale
poznámka kteréhosi diváka upoutala pozornost všech tak, že zapomněli na vše
ostatní: krajní jezdec deváté řady byl velmi hezký štíhlý hoch, kterého zprvu nikdo
nepoznal. Brzy však jednak projevy rozhořčení, jednak němý údiv byly důkazem
všeobecného překvapení. V tom mladíku, sedícím na jednom z normandských koní
pana Valenoda, poznali mladého Sorela, syna tesařova. Všichni, hlavně liberálové,
odsuzovali starostu. Cože? Protože ten ubohý dělník v kněžském hábitu je
vychovatelem jeho děcek, troufal si ho jmenovat do čestné stráže na úkor tolika
synů bohatých pánů továrníků! „Tomu nestydatému mladíkovi, který se narodil v blátě,“
pravila manželka bankéřova, „by se mělo dát za vyučenou.“</p>

<p class="e-bookprozatext">„Je to potměšilec a má šavli,“ odpověděl soused, „byl
by s to udeřit s ní do tváře.“</p>

<p class="e-bookprozatext">Nebezpečnější byly řeči, které vedla urozená
společnost. Dámy se ptaly mezi sebou, zdali jen starosta je vinen tou
nepřístojností. Všichni dávali najevo rozhořčení nad Sorelovým nízkým původem.</p>

<p class="e-bookprozatext">Zatímco se o něm mezi diváky tolik mluvilo, cítil se
Julián nejšťastnějším člověkem. Byl od přirozenosti odvážný a seděl na koni
lépe než většina mladých lidí z toho horského města. Viděl ženám na očích, že
mluví o něm.</p>

<p class="e-bookprozatext">Jeho epolety byly lesklejší, poněvadž byly nové; jeho
kůň se každou chvíli vzpínal; Julián byl šťasten.</p>

<p class="e-bookprozatext">Měl bezmeznou radost, když jeli vedle starých hradeb a
jeho kůň, polekaný ranou z malého děla, vyskočil z řady. Julián nespadl jen
čirou náhodou a od toho okamžiku měl pocit, že je hrdinou. Byl ordonančním
důstojníkem Napoleonovým a velel baterii.</p>

<p class="e-bookprozatext">Jedna osoba byla ještě šťastnější než on. Nejprve ho
viděla z okna radnice, jak jede okolo; pak vsedla rychle do kočáru a po velké objížďce
dojela právě včas, aby s hrůzou uviděla, jak Juliánův kůň vyrazil z řady. Konečně
tryskem dospěla druhou městskou branou na silnici, kudy se měl král ubírat, a mohla
jet ve vzdálenosti dvaceti kroků v mračnech vznešeného prachu za čestnou
stráží. Když starosta měl čest krále oslovit, deset tisíc venkovanů volalo: „Ať
žije král!“ Hodinu nato, když vyslechl již všechny řeči, vjížděl král do města
a malé dělo začalo pálit ránu za ranou. Při tom se přihodila nehoda, ne
dělostřelcům, kteří se osvědčili u Lipska a Montmirail, nýbrž budoucímu prvnímu
náměstku, panu de Moirod. Kůň ho něžně složil do jediné louže, která byla na
silnici, což bylo velmi trapné, poněvadž králův kočár mohl jet dále, teprve
když pana Moiroda z louže vytáhli.</p>

<p class="e-bookprozatext">Jeho Veličenstvo sestoupilo u krásného nového kostela,
který byl onoho dne vyzdoben všemi svými rudými drapériemi. Král měl pak
poobědvat a ihned nato vsednout do kočáru a jet se poklonit proslulým ostatkům
svatého Klementa. Sotva král vstoupil do kostela, uháněl Julián k domu pana de
Rênal. Tam s lítostí svlekl krásný blankytný stejnokroj, odložil šavli a epolety
a oblekl si opět ošumělé černé šaty. Vsedl na koně a za několik okamžiků byl v Bray-le-Haut,
které se rozkládalo na vrcholu velmi krásného pahorku. „Těch venkovanů nadšením
přibývá,“ pomyslil si Julián. „Ve Verrières se člověk nemůže hnout a zde kolem
toho starobylého opatství je jich přes deset tisíc.“ Klášter byl vandalstvím
revoluce napolo zbořen, ale za restaurace byl znovu nádherně vybudován a počínalo
se mluvit o zázracích. Julián se hlásil u abbé Chélana, který mu notně vyhuboval
a dal mu kleriku a komži. Rychle se oblekl a šel s Chélanem k mladému biskupovi
agdeskému. Byl to synovec pana de la Mole; byl jmenován nedávno a nyní byl
pověřen tím, aby králi ukázal ostatky. Ale biskupa nebylo možno nalézt.</p>

<p class="e-bookprozatext">Duchovenstvo již ztrácelo trpělivost. Očekávalo svého
představeného v temné gotické chodbě starého opatství. Čtyřiadvacet farářů bylo
svoláno, aby představovali bývalou kapitulu braylehautskou, která se až do roku
1789 skládala ze čtyřiadvaceti kanovníků. Když asi tři čtvrti hodiny žehrali na
biskupovo mládí, usoudili, že by bylo záhodno poslat k Jeho Eminenci
nejstaršího ze sboru, aby mu oznámil, že král musí každou chvíli přijet a že je
čas odebrat se do chrámu. Nejstarší byl Chélan; přestože se hněval na Juliána,
pokynul mu, aby šel s ním. Juliánovi komže výborně slušela. Použil jakéhosi
kněžského toaletního tajemství a sčesal si své krásné kadeřavé vlasy na hladko;
ale pod dlouhou splývavou klerikou bylo mu vidět ostruhy čestné stráže, které
zapomněl odepnout. To zdvojnásobilo hněv faráře Chélana.</p>

<p class="e-bookprozatext">Když přišli do biskupova bytu, jeden z vysokých,
vyšňořených lokajů starému faráři sotva ráčil odpovědět, že Jeho Milost nikoho
nepřijímá. Když jim chtěl vysvětlit, že jako stařešina důstojné kapituly
braylehautské má právo kdykoli žádat, aby byl připuštěn k úřadujícímu
biskupovi, vysmáli se mu.</p>

<p class="e-bookprozatext">Juliánova pýcha byla drzostí lokajů uražena. Vešel do
ložnic starobylého kláštera a lomcoval všemi dveřmi, na něž přišel. Malá dvířka
povolila jeho násilí a Julián se octl v cele mezi komorníky Jeho Milosti. Byli
v černých šatech a na šíjích měli řetězy. Poněvadž vešel tak chvatně, mysleli,
že ho dal biskup zavolat, a nechali ho projít. Po několika krocích vešel do
ohromné, neobyčejně tmavé gotické síně, jejíž stěny byly obloženy černým dubem;
lomená okna byla až na jedno zazděna cihlami. Toto hrubé vyzdění nebylo ničím zakryto
a tvořilo smutný protiklad ke starobylé nádheře dřevěného obkládání. Po obou
stranách této síně, jež byla proslulá mezi burgundskými starožitníky a kterou
dal vévoda Karel Smělý kolem roku 1470 vystavět jako pokání za nějaký hřích,
byly bohatě vyřezávané lavice. Na nich byla zobrazena v různobarevném dřevě
všechna tajemství Apokalypsy.</p>

<p class="e-bookprozatext">Truchlivá velkolepost, rušená holými cihlami a ještě
docela bílou omítkou, Juliána dojala. Mlčky stanul. A na druhém konci síně u jediného
okna, jímž vnikalo světlo, spatřil pohyblivé zrcadlo v mahagonovém rámci. Na
tři kroky před zrcadlem stál mladý muž ve fialovém mešním rouchu, v krajkové
komži, ale s obnaženou hlavou. Zrcadlo se na takovém místě divně vyjímalo a jistě
je sem přinesli z města. Juliánovi se zdálo, že se na tváři mladého muže zračí
zloba; pravicí dával vážně směrem k zrcadlu požehnání.</p>

<p class="e-bookprozatext">„Co to asi znamená?“ pomyslil si Julián. „Koná ten
mladý kněz nějaký přípravný obřad? Snad je to biskupův tajemník… bude asi
stejně drzý jako ti lokajové… konečně co na tom, zkusím to.“</p>

<p class="e-bookprozatext">Šel dále a prošel dosti zvolna celou síní s pohledem
stále upřeným k jedinému oknu a na toho mladého muže, který zvolna znovu a znovu
a bez přestání udílel požehnání.</p>

<p class="e-bookprozatext">Čím blíže k němu Julián přicházel, tím lépe rozeznával
hněvivý výraz v jeho tváři. Při pohledu na bohatou komži zdobenou krajkami
zastavil se bezděky několik kroků od skvostného zrcadla.</p>

<p class="e-bookprozatext">„Musím na něho promluvit,“ řekl si konečně; ale krása
sálu v něm zanechala hluboký dojem a byl už předem nepříjemně dotčen tvrdými
slovy, která očekával.</p>

<p class="e-bookprozatext">Mladý muž ho v zrcadle zahlédl a obrátil se k němu.
Hněvivý výraz mu okamžitě z tváře zmizel a řekl Juliánovi nejlaskavějším tónem:</p>

<p class="e-bookprozatext">„Nuže, pane, je konečně hotova?“</p>

<p class="e-bookprozatext">Julián byl ohromen. Jak se mladý muž k němu obrátil,
spatřil na jeho prsou biskupský kříž. Byl to agdeský biskup. „Tak mladý,“
pomyslil si Julián, „nanejvýš o šest nebo osm let starší než já…!“</p>

<p class="e-bookprozatext">Zastyděl se za své ostruhy.</p>

<p class="e-bookprozatext">„Milosti,“ odpověděl ostýchavě, „posílá mě pan
kapitulní děkan Chélan.“</p>

<p class="e-bookprozatext">„Ach, byl mi velmi doporučen,“ pravil biskup tak
zdvořile, že Juliánovo okouzlení ještě vzrostlo. „Ale promiňte, prosím,
pokládal jsem vás za člověka, který mi má donést mitru. V Paříži ji špatně
zabalili; stříbrná látka je nahoře strašně poškozená. Bude to vypadat velmi
nehezky,“ dodal mladý biskup smutně, „a ještě mě nechávají čekat!“</p>

<p class="e-bookprozatext">„Milosti, dovolíte-li, dojdu pro mitru.“</p>

<p class="e-bookprozatext">Juliánovy krásné oči zapůsobily.</p>

<p class="e-bookprozatext">„Jděte, pane,“ odpověděl biskup s okouzlující
zdvořilostí, „potřebuji ji hned. Je mi velmi líto, že pánové z kapituly musí na
mne čekat.“</p>

<p class="e-bookprozatext">Když Julián došel doprostřed síně, obrátil se a viděl,
že biskup znovu začal udílet požehnání. „Co to asi znamená?“ ptal se sám sebe.
„Je to bezpochyby kněžská příprava nezbytná pro obřad, který bude konat.“ Když
přišel do cely, kde byli komorníci, viděl mitru v jejich rukou. Proti své vůli
se podrobili velitelskému pohledu Juliánovu a odevzdali mu mitru Jeho Milosti.</p>

<p class="e-bookprozatext">Julián byl pyšný na to, že ji může nést; procházeje
síní kráčel pomalu a nesl ji se zbožnou úctou. Biskup seděl před zrcadlem, ale
pravou rukou, ačkoliv byl již unaven, ještě občas dával požehnání. Julián mu
pomohl nasadit mitru na hlavu. Biskup potřásl hlavou.</p>

<p class="e-bookprozatext">„Ano, nyní bude dobře sedět,“ řekl Juliánovi
spokojeně. „Prosím, odstupte trochu stranou.“</p>

<p class="e-bookprozatext">Tu biskup popošel rychle doprostřed sálu, a kráčeje
zvolna k zrcadlu, tvářil se opět hněvivě a důstojně udílel požehnání.</p>

<p class="e-bookprozatext">Julián strnul údivem: tušil, jaký asi smysl má toto
počínání, ale neodvažoval se tomu věřit. Biskup se zastavil před ním, díval se
na něho a z jeho tváře rychle mizel vážný výraz.</p>

<p class="e-bookprozatext">„Co soudíte o mé mitře, jde mi dobře?“</p>

<p class="e-bookprozatext">„Velmi dobře, Milosti.“</p>

<p class="e-bookprozatext">„Nesedí příliš vzadu? To by vypadalo trochu hloupě,
ale nesmí se nosit také stlačená do očí jako důstojnická čapka.“</p>

<p class="e-bookprozatext">„Zdá se mi, že sedí velmi dobře.“</p>

<p class="e-bookprozatext">„Král …ský je zvyklý na důstojné a vůbec velmi vážné
duchovenstvo. Zvláště proto, že jsem tak mladý, nechtěl bych vypadat příliš
švihácky.“</p>

<p class="e-bookprozatext">A biskup začal znovu přecházet a udílet požehnání.</p>

<p class="e-bookprozatext">„Je to jasné,“ řekl si Julián, když se konečně odvážil
pochopit, „cvičí se udílet požehnání.“</p>

<p class="e-bookprozatext">Po několika okamžicích biskup řekl:</p>

<p class="e-bookprozatext">„Jsem hotov. Jděte napřed a oznamte to děkanovi a pánům
z kapituly.“</p>

<p class="e-bookprozatext">Vysokými, nádherně vyřezávanými dveřmi, jichž si
Julián dosud nevšiml, vešel brzy poté abbé Chélan v průvodu dvou nejstarších
farářů. Ale tentokrát Julián podle hodnosti zůstal docela vzadu a mohl vidět
biskupa pouze přes ramena kněží, kteří se v zástupu tlačili ke dveřím.</p>

<p class="e-bookprozatext">Biskup kráčel zvolna síní; když došel až ke dveřím,
seřadili se faráři v průvod. Po chvilce přebíhání a přeřazování dal se průvod
za zpěvu žalmů do pohybu. Biskup kráčel poslední mezi panem Chélanem a jiným
velmi starým farářem. Julián se dostal těsně k Jeho Milosti jako podjáhen abbé
Chélana. Procházeli dlouhými chodbami kláštera braylehautského; ačkoliv slunce
jasně svítilo, byly tmavé a vlhké. Posléze dospěli do sloupové síně. Krása
obřadu Juliána okouzlila. Biskupovo mládí probudilo v něm opět ctižádost, jemné
a vybrané chování prelátovo zanechalo v něm hluboký dojem. Jeho zdvořilost byla
docela jiná než zdvořilost pana de Rênal, i když měl svůj nejlepší den. „Čím
dále se člověk dostane do nejvyšších společenských vrstev, tím jemnější chování
tam pozná,“ řekl si Julián.</p>

<p class="e-bookprozatext">Průvod se ubíral do kostela postranní branou; náhle se
rozlehl pod jeho starobylými klenbami strašný hluk; Julián myslil, že se řítí
klenba. Bylo to opět to malé dělo; čtyři páry koní je právě tryskem přivezly, a
sotva přijelo, dělostřelci od Lipska je ihned připravili k střelbě; pálilo pět
ran za minutu, jako by někde naproti stáli Prusové.</p>

<p class="e-bookprozatext">Ale to obdivuhodné hřmění už na Juliána nepůsobilo;
nemyslil už na Napoleona a na vojenskou slávu. „Tak mladý, a už je biskupem
agdeským! Ale kde vlastně je Agde? A kolik to vynáší? Jistě dvě nebo tři sta
tisíc franků.“</p>

<p class="e-bookprozatext">Lokajové Jeho Milosti se objevili s nádhernými nebesy,
abbé Chélan se chopil jedné z tyčí, ale ve skutečnosti ji nesl Julián. Biskup
si stoupl pod ně. Opravdu se mu podařilo vypadat staře; Juliánův obdiv už neměl
konce. „Co všechno může člověk dokázat, je-li trochu obratný,“ pomyslil si.</p>

<p class="e-bookprozatext">Král vstoupil. Julián měl štěstí, že ho viděl velmi
zblízka. Biskup k němu měl lichotivý proslov a nezapomněl při tom před Veličenstvem
projevovat trochu zdvořilých rozpaků.</p>

<p class="e-bookprozatext">Nebudeme opakovat líčení obřadů v Bray-le-Haut; po dva
týdny plnilo sloupce všech okresních novin. Z biskupovy řeči se Julián dověděl,
že král je potomkem Karla Smělého.</p>

<p class="e-bookprozatext">Později byl Julián pověřen, aby prohlédl účty za
slavnostní obřad. Pan de la Mole, který dopomohl svému synovci k biskupství,
chtěl mu prokázat ještě tu laskavost, že se uvolil zaplatit všechny výlohy.
Pouze obřad v Bray-le-Haut stál tři tisíce osm set franků.</p>

<p class="e-bookprozatext">Po biskupově řeči a králově odpovědi si Jeho
Veličenstvo stouplo pod nebesa; pak pokleklo velmi zbožně na polštář u oltáře.
Kolem kněžiště stály uzavřené lavice, vyvýšené o dva stupně nad dlažbu. Na
posledním stupni usedl Julián k nohám panu Chélanovi skoro jako nosič
kardinálovy vlečky v Sixtinské kapli v Římě. Počalo <span class="e-bookdejapoznamkychar"><span class="calibre17">Tedeum</span></span>,
oblaka kadidlového dýmu se vznášela chrámem, venku hřměly nekonečné rány z ručnic
a děl; venkované byli opojeni štěstím a zbožností. Takový den zmaří práci sta
čísel jakobínských novin.</p>

<p class="e-bookprozatext">Julián byl na šest kroků od krále, který se opravdu
vroucně modlil. Teprve teď si všiml malého pána s chytrýma očima, jehož kabát
byl skoro bez vyšívání. Ale na tom velmi prostém obleku měl blankytnou řádovou
stuhu. Stál blíž u krále než mnoho jiných pánů, jejichž šaty se tak skvěly
zlatem a vyšíváním, že podle slov Juliánových nebylo ani vidět sukno. Zanedlouho
se dověděl, že je to pan de la Mole. Zdálo se mu, že vypadá pyšně, skoro drze.</p>

<p class="e-bookprozatext">„Ten markýz není jistě tak zdvořilý jako můj hezký
biskup,“ pomyslil si. „Ach, kněžský stav činí člověka jemným a moudrým. Ale
král se přišel přece poklonit ostatkům, a ty zde nikde nevidím. Kde vlastně je
ten svatý Klement?“</p>

<p class="e-bookprozatext">Mladý klerik, jeho soused, ho poučil, že svaté ostatky
jsou uloženy ve zvláštním <span class="e-bookdejapoznamkychar">relikviáři</span>
v horní části budovy.</p>

<p class="e-bookprozatext">„Co je to relikviář?“ ptal se Julián sám sebe.</p>

<p class="e-bookprozatext">Nechtěl se na to ptát. Jeho zvědavost však vzrostla.</p>

<p class="e-bookprozatext">Navštíví-li ostatky nějaký panovník, žádá etiketa, aby
kanovníci biskupa neprovázeli. Ale když se chystal na cestu do kaple, biskup
zavolal starého Chélana; Julián se odvážil k nim připojit.</p>

<p class="e-bookprozatext">Vystoupili po dlouhých schodech a došli k nápadně
malým dveřím, jejichž gotický rám byl nádherně pozlacen. Vypadal, jako by byl
pozlacen teprve předešlého dne.</p>

<p class="e-bookprozatext">U dveří klečelo čtyřiadvacet dívek z nejváženějších
verrièreských rodin. Než biskup otevřel dveře, poklekl uprostřed dívek; všechny
byly hezké. Zdálo se, že zatímco se hlasitě modlil, nemohly se vynadívat na
jeho krásné krajky, jeho krásný zjev a mladou, něžnou tvář. To připravilo
našeho hrdinu o zbytek rozumu. V tu chvíli by se byl s plným přesvědčením bil
za inkvizici. Náhle se otevřely dveře. Malá kaple byla zaplavena světlem. Na
oltáři hořelo přes tisíc voskovic sestavených do osmi řad a mezi nimi stály
kytice květin. Libá vůně nejčistšího kadidla vycházela v oblacích dveřmi
svatyně. Kaple, jejíž zlacení bylo obnoveno, byla dosti malá, ale velmi vysoká.
Julián si všiml, že na oltáři jsou svíce přes patnáct stop vysoké. Dívky nemohly
zadržet výkřik obdivu. Do malé předsíně kaple byl dovolen vstup jenom těm
čtyřiadvaceti dívkám, oběma kněžím a Juliánovi.</p>

<p class="e-bookprozatext">Brzy přišel král, doprovázený pouze panem de la Mole a
vrchním komořím. I stráže zůstaly venku a klečíce vzdávaly čest zbraní.</p>

<p class="e-bookprozatext">Jeho Veličenstvo se spíše vrhlo než kleslo na
klekátko. Teprve teď uviděl Julián, přitisknutý k pozlaceným dveřím, mezerou
pod nahou paží jedné z dívek půvabnou sochu svatého Klementa. Ležel pod oltářem
v oděvu mladého římského vojína. Na šíji měl širokou ránu, která vypadala, jako
by krvácela. Umělec, který dělal tu sochu, překonal sám sebe; světcovy překrásné
umírající oči byly přivřené. Pučící knírek zdobil napolo otevřená půvabná ústa,
která vypadala, jako by šeptala poslední modlitbu. Při pohledu na světce se
dívka klečící vedle Juliána hlasitě rozplakala; jedna z těch slz skanula Juliánovi
na ruku.</p>

<p class="e-bookprozatext">Chvíli se všichni modlili v hlubokém mlčení, které
bylo rušeno jenom vzdáleným hlaholem zvonů ze všech okolních vesnic v okruhu
deseti mil. Poté agdeský biskup požádal krále, aby mu dovolil promluvit. Svou
krátkou a velmi dojemnou řeč ukončil prostými slovy, jejichž působivost byla
tím mocnější:</p>

<p class="e-bookprozatext">„Nezapomeňte nikdy, mladé křesťanky, že jste viděly
jednoho z největších králů světa klečet před služebníky všemohoucího a strašlivého
Boha. Tito služebníci, slabí, pronásledovaní a vraždění na zemi, jako to vidíte
podle stále krvácející rány svatého Klementa, slaví vítězství v nebi. Myslím,
mladé křesťanky, že na tento den nikdy nezapomenete. Budete nenávidět
bezbožnost. Zůstanete vždy věrné Bohu, který je tak velký, tak strašný, ale tak
dobrý.“</p>

<p class="e-bookprozatext">Při těch slovech biskup důstojně povstal.</p>

<p class="e-bookprozatext">„Slibujete mi to?“ pokračoval a v zanícení vztáhl k nim
ruce.</p>

<p class="e-bookprozatext">„Slibujeme,“ zvolaly dívky a rozplakaly se.</p>

<p class="e-bookprozatext">„Přijímám váš slib ve jménu strašného Boha!“ dodal
biskup hřímavým hlasem. A tím se obřad skončil.</p>

<p class="e-bookprozatext">Dokonce i král plakal. Teprve za dlouhou chvíli se
Julián tak dalece vzpamatoval, že se mohl otázat, kde jsou světcovy kosti, poslané
z Říma Filipovi Dobrému, vévodovi burgundskému. Řekli mu, že jsou uloženy v té
půvabné voskové soše.</p>

<p class="e-bookprozatext">Jeho Veličenstvo ráčilo dovolit slečnám, které ho
doprovázely do kaple, aby nosily červenou stužku s vyšitými slovy: NENÁVIDÍM
BEZBOŽNOST, CTÍM BOHA NAVĚKY.</p>

<p class="e-bookprozatext">Markýz de la Mole dal venkovanům rozdělit deset tisíc
lahví vína. Verrièreští liberálové využili toho večera, aby osvětlili mnohem
lépe své domy než roajalisté. Král před odjezdem navštívil pana de Moirod.</p>

</div>
</body>
</html>