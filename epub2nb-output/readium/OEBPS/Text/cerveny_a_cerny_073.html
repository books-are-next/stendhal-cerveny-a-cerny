<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_73">37.<br class="calibre14"/>
Hradní věž</h2>

<p class="e-bookdopiskurzivaodstredu">Hrob přítele.</p>

<p class="e-bookdopisdopravamensi">— STERNE</p>

<p class="e-bookprozatextbezpredsazeniprvradku"><span class="calibre17">Z<b class="calibre10">
</b>chodby bylo slyšet velký hluk; nebyla to doba, kdy někdo přicházel nahoru
do vězení. Mořský orel s křikem odletěl. Dveře se otevřely a ctihodný farář
Chélan, celý roztřesený, s holí v ruce, se mu vrhl do náručí.</span></p>

<p class="e-bookprozatext">„Ach! Pane Bože! Jak je to možné, mé dítě… Darebáku,
měl jsem říci.“</p>

<p class="e-bookprozatext">A dobrý stařec nemohl už dále mluvit. Julián se bál,
že se neudrží na nohou. Musel ho dovést k židli. Stáří těžce dolehlo na toho
kdysi tak energického muže. Připadal Juliánovi už jen jako stín bývalého
Chélana.</p>

<p class="e-bookprozatext">Když zase nabyl dechu, řekl: „Teprve předevčírem jsem
dostal ze Štrasburku váš dopis s těmi pěti sty franky pro verrièreské chudé;
poslali jej za mnou do hor, do Liveru, kam jsem se uchýlil k svému synovci
Janovi. Včera jsem se dověděl o tom, co se stalo… Bože, jak je to možné!“
Stařec již neplakal, vypadal, jako by nebyl schopen nějaké jasné myšlenky. Pak
mechanicky dodal: „Budete potřebovat těch pět set franků, přináším vám je
zpět.“</p>

<p class="e-bookprozatext">„Potřebuji vás, důstojný otče,“ zvolal dojatý Julián.
„Peněz mám nazbyt.“</p>

<p class="e-bookprozatext">Ale nemohl již z něho dostat rozumnou odpověď. Občas vytrysklo
otci Chélanovi několik slz a tiše mu tekly po tváři; pak se díval na Juliána a byl
jako omráčen, když ho Julián uchopil za ruce a přitiskl na ně rty. Jeho tvář,
kdysi tak živá a tak výrazně vyjadřující ušlechtilé city, zůstávala nyní stále
netečná. Brzy přišel pro starce jakýsi sedlák. – „Nesmíme ho unavovat,“ řekl
Juliánovi a ten pochopil, že je to Chélanův synovec. Po tomto setkání se Julián
cítil hrozně nešťasten a nemohl si ulehčit ani pláčem. Vše mu připadalo smutné
a beznadějné; zdálo se mu, že se mu srdce v prsou zastavuje.</p>

<p class="e-bookprozatext">Byl to nejmučivější okamžik, který zažil od chvíle,
kdy se dopustil zločinu. Začínal si uvědomovat, co je smrt, smrt ve vší své
hrůze. Všechny iluze o duševní velikosti a velkodušnosti se rozprchly jako mrak
před bouří.</p>

<p class="e-bookprozatext">Tento strašný stav trval několik hodin. Proti takové
duševní otravě pomáhají léky a šampaňské víno. Julián by se byl pokládal za
zbabělce, kdyby se byl uchýlil k podobným prostředkům. Ke konci hrozného dne,
který strávil tím, že se od rána do večera procházel po své úzké věžní kobce,
Julián zvolal: „Jaký jsem blázen! Kdybych musel zemřít jako jiní, musel by
pohled na toho ubohého starce ve mně vyvolat ten hrozný smutek; ale rychlá smrt
v květu života mě právě zachraňuje od tak truchlivé sešlosti.“</p>

<p class="e-bookprozatext">Ale ať uvažoval jakkoli, zůstal tou návštěvou přece
dojat jako malomyslný a tudíž nešťastný tvor.</p>

<p class="e-bookprozatext">Nebylo v něm už nic drsného a velkolepého, nebylo v něm
už římské mužnosti; smrt se mu jevila jako něco mnohem vážnějšího a méně
lehkého.</p>

<p class="e-bookprozatext">„To bude teploměr mého duševního stavu!“ řekl si.
„Dnes večer mám deset stupňů pod statečností, kterou budu potřebovat, až půjdu
ke gilotině. Dnes ráno jsem potřebnou statečnost měl. Ostatně co na tom? Jen
když se mi vrátí v pravém okamžiku!“ Přirovnání s teploměrem ho bavilo a nakonec
ho přivedlo na jiné myšlenky.</p>

<p class="e-bookprozatext">Když se druhého dne probudil, styděl se za předešlý
den. „Mé štěstí, můj klid je v sázce.“ Byl skoro rozhodnut, že napíše státnímu
zástupci a požádá ho, aby k němu nikoho nepouštěli. „A Fouqué?“ pomyslil si.
„Bude-li moci přijít do Besançonu, jak by ho to bolelo!“</p>

<p class="e-bookprozatext">Již snad dva měsíce si na svého přítele nevzpomněl.
„Když jsem byl ve Štrasburku, byl jsem velký hlupák. Mé myšlenky nesahaly dále
než po límec mého kabátu.“ Vzpomínka na Fouquého ho velmi zaujala a dojala.
Procházel se rozčileně. „Teď mám rozhodně dvacet stupňů pod bodem statečnosti
potřebné k smrti… Zhorší-li se ještě tato slabost, bude lépe, když se zabiji.
Jakou radost by měli takoví Maslonové a Valenodové, kdybych zemřel jako
zbabělec!“</p>

<p class="e-bookprozatext">Fouqué skutečně přišel; ten prostý a dobrý člověk byl
zničen bolestí. Jeho jedinou myšlenkou, pokud byl vůbec schopen myslit, bylo,
že by prodal všechen svůj majetek, podplatil žalářníka a zachránil Juliána.
Vyprávěl mu obšírně o tom, jak uprchl z vězení pan de Lavalette.</p>

<p class="e-bookprozatext">„Zarmucuješ mě,“ řekl mu Julián. „Pan de Lavalette byl
nevinen, ale já jsem vinen. Nevědomky mě upozorňuješ na ten rozdíl…</p>

<p class="e-bookprozatext">Ale je to pravda? Ty bys prodal všechen svůj majetek?“
dodal Julián a najednou se stal zase ostražitým a nedůvěřivým.</p>

<p class="e-bookprozatext">Fouqué byl velmi potěšen, že přítel počíná konečně v zásadě
souhlasit s jeho myšlenkou, a vypočítával mu obšírně a skoro na sto franků
přesně, co by dostal za každou jednotlivou část svého majetku.</p>

<p class="e-bookprozatext">„Jaká velkodušnost je to od takového venkovského
obchodníka!“ pomyslil si Julián. „Kolik šetření, kolik malicherného, skoro špinavého
škrtění, pro něž jsem se kdysi za něho tak styděl, chce pro mne obětovat! Ani
jeden z těch uhlazených mladíků, které jsem vídal v paláci markýze de la Mole a
kteří čtou <span class="e-bookdejapoznamkychar">Reného</span><b class="calibre10"><i class="calibre16">,</i></b> by
se nedopustil takové směšnosti. Který z těch uhlazených Pařížanů, vyjímaje ty,
kteří jsou ještě velmi mladí a mimoto zbohatli nějakým dědictvím a neznají tedy
cenu peněz, by byl schopen takové oběti?“</p>

<p class="e-bookprozatext">Zapomněl na špatnou franštinu a na hrubé způsoby
Fouquého a vrhl se mu do náručí. Nikdy se nedostalo venkovu při srovnání s Paříží
krásnější pocty. Fouqué měl radost z nadšení, jež viděl ve zracích svého
přítele, a pokládal je za souhlas s útěkem.</p>

<p class="e-bookprozatext">Přítelova šlechetnost vrátila Juliánovi sílu, o niž ho
připravila návštěva faráře Chélana. Byl ještě velmi mlád, ale podle mého názoru
to byla krásná rostlina. Kdyby se z něho byl postupem let stal dobrý člověk
snadno podléhající citům, místo aby se z citového člověka stal zchytralcem, jak
je tomu u většiny lidí, byl by se vyléčil ze své pošetilé nedůvěřivosti… Ale k čemu
ty zbytečné předpovědi?</p>

<p class="e-bookprozatext">Byl stále častěji vyslýchán, ačkoliv se snažil, aby
svými odpověďmi proces zkrátil: „Zabil jsem, anebo jsem aspoň chtěl zabít po
předchozí úvaze,“ opakoval každého dne. Ale soudce byl především formalista.
Juliánova prohlášení výslechy nijak nezkrátila; soudcova ješitnost byla
dotčena: Julián nevěděl, že ho chtěli přeložit do ohavného žaláře a že měl
pouze Fouquému co děkovat, že mu nechali jeho hezký pokojík ve výši sto
osmdesáti schodů.</p>

<p class="e-bookprozatext">K vlivným lidem, kteří kupovali u Fouquého dříví na
topení, náležel též pan abbé de Frilair. Šlechetnému obchodníkovi se podařilo
dostat se až k všemocnému generálnímu vikáři. K jeho nevýslovnému nadšení mu
pan de Frilair oznámil, že vzhledem k dobrým vlastnostem Juliánovým a službám,
které kdysi prokázal semináři, hodlá se za něho přimluvit u soudců. Fouqué
začal doufat, že svého přítele zachrání.</p>

<p class="e-bookprozatext">Při odchodu se poklonil až k zemi a poprosil generálního
vikáře, aby dal za deset dukátů sloužit mše za osvobození obžalovaného.</p>

<p class="e-bookprozatext">Fouqué se velmi mýlil. Pan de Frilair nebyl Valenod.
Odmítl a snažil se dát dobrému sedlákovi na srozuměnou, že udělá lépe, když si
své peníze nechá. Když však viděl, že se nemůže dost jasně vyjádřit, aby se nedopustil
nějaké neopatrnosti, poradil mu, aby daroval ty peníze chudým vězňům, kteří
skutečně měli bídu.</p>

<p class="e-bookprozatext">„Ten Julián je zvláštní člověk, jeho čin je
nevysvětlitelný,“ myslil si pan de Frilair. „A pro mne by přece nemělo být nic
nevysvětlitelného… Snad bude možno z něho udělat mučedníka… Rozhodně musím
vědět, co v tom <span class="e-bookdejapoznamkychar">vězí</span>, a možná, že se
mi naskytne příležitost nahnat strach té paní de Rênal, která si nás vůbec
neváží a mne vlastně nenávidí… Možná, že toho budu moci použít, abych se okázale
smířil s panem de la Mole, který je tomu mladému seminaristovi nakloněn.“</p>

<p class="e-bookprozatext">Dohoda v jejich při byla podepsána před několika týdny
a abbé Pirard se před svým odjezdem z Besançonu zmínil o tajuplném původu
Juliánově. Bylo to téhož dne, kdy ten nešťastník chtěl ve verrièreském kostele
zavraždit paní de Rênal.</p>

<p class="e-bookprozatext">Julián čekal před smrtí už jen jedinou nepříjemnou
událost, totiž návštěvu svého otce. Radil se s Fouquém, nemá-li napsat státnímu
zástupci, aby byl ušetřen návštěv. Takový odpor k otci, a k tomu v takové
chvíli, hluboce urazil počestné a šosácké srdce obchodníka s dřívím.</p>

<p class="e-bookprozatext">Domníval se, že teď chápe, proč tolik lidí jeho
přítele vášnivě nenávidí. Ale vzhledem k jeho neštěstí nedal své pocity najevo.</p>

<p class="e-bookprozatext">„I kdyby sis ten zákaz vymohl,“ odpověděl chladně,
„rozhodně by se nevztahoval na tvého otce.“</p>

</div>
</body>
</html>