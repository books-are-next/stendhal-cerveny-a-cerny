<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_56">20.<br class="calibre14"/>
Japonská váza</h2>

<p class="e-bookdopiskurzivaodstredu">Jeho srdce nechápe zprvu celý dosah jeho
neštěstí; je spíše zmaten než dojat. Ale tou měrou, jak se rozum vrací, cítí
hloubku svého neštěstí. Není už pro něho na světě radosti, je schopen cítit
pouze ostré ostny zoufalství drásající jeho nitro. Ale nač mluvit o fyzické
bolesti? Která tělesná bolest se dá přirovnat k této bolesti?</p>

<p class="e-bookdopisdopravamensi">— JEAN-PAUL</p>

<p class="e-bookprozatextbezpredsazeniprvradku">Zvonilo se k večeři. Julián měl
sotva kdy se převléci. Matylda právě v salóně naléhala na bratra a pana de Croisenois,
aby nejeli večer do Suresnes k paní maršálové de Fervaques.</p>

<p class="e-bookprozatext">Bylo by těžko chovat se k nim lichotivěji a roztomileji.
Po večeři přišli páni de Luz, de Caylus a několik jejich přátel. Člověk by byl
řekl, že slečna de la Mole se opět stala vzorem sesterské lásky a vybraného
chování. Ačkoliv byl krásný večer, trvala na tom, aby se nešlo do zahrady;
nechtěla, aby se vzdálili od lenošky paní de la Mole. Modrá pohovka byla jako v
zimě středem kroužku.</p>

<p class="e-bookprozatext">Vzpomínka na zahradu přiváděla Matyldu do špatné
nálady anebo jí zahrada připadala aspoň strašně nudná; připomínala jí Juliána.</p>

<p class="e-bookprozatext">Neštěstí zmenšuje bystrost ducha. Náš hrdina se
dopustil chyby, že se zastavil u malé slaměné židle, která byla kdysi svědkyní
jeho skvělých triumfů. Dnes na něj nikdo nepromluvil; zdálo se, že nikdo
nepozoruje jeho přítomnost, ba vypadalo to ještě hůře. Ti z přátel slečny de la
Mole, kteří seděli vedle něho na konci pohovky, jako by se k němu obraceli
zády; Juliánovi se to aspoň zdálo.</p>

<p class="e-bookprozatext">„Upadl jsem v nemilost,“ pomyslil si. Chtěl chvíli
studovat lidi, kteří se mu snažili dát najevo své pohrdání.</p>

<p class="e-bookprozatext">Strýc pana de Luz zastával vysoký úřad u dvora; a proto
ten hezký důstojník každému, s nímž se dal do hovoru, začal ihned vyprávět
zajímavou novinku: že jeho strýc se v sedm hodin vydal na cestu do Saint-Cloud
a že tam chce zůstat přes noc. Zmiňoval se o té podrobnosti se zdánlivou
dobromyslností, ale zmiňoval se o tom stále.</p>

<p class="e-bookprozatext">Pana de Croisenois pozoroval Julián zrakem zbystřeným
neštěstím a poznal, jak neobyčejný vliv přikládá ten milý a dobrosrdečný mladý
muž tajemným příčinám. Šlo to tak daleko, že zesmutněl a stal se mrzutým,
kdykoli viděl, že jen poněkud důležitou událost připisují prosté a docela
přirozené příčině. „Je trochu blázen,“ řekl si Julián. „Jeho povaha se nápadně
podobá povaze cara Alexandra, jak mi ji popsal kníže Korazov.“ V prvním roce
pobytu v Paříži, když ubohý Julián vyšel ze semináře, oslňovali ho ti příjemní
mladíci půvaby pro něho tak novými, že se jim musel obdivovat. Teprve nyní se
mu počala odhalovat jejich pravá povaha.</p>

<p class="e-bookprozatext">„Hraji zde nedůstojnou úlohu,“ napadlo mu náhle. Šlo o
to, opustit co nejvhodněji malou slaměnou židli. Chtěl něco vymyslit, požadoval
na své obraznosti něco nového, ale ta byla zaměstnána jinak. Musel hledat pomoc
v paměti, ale jeho paměť byla opravdu málo bohatá na takové zkušenosti. Ubohý
chlapec byl ještě příliš málo zkušený, takže vstal tak neobratně, že si toho
všichni všimli, a odešel ze salónu. Celé chování příliš zřejmě prozrazovalo
jeho neštěstí. Hrál už tři čtvrti úlohu hodiny podřízeného dotěravce, jemuž se
nikdo nesnaží skrývat, co si o něm myslí.</p>

<p class="e-bookprozatext">Kritická pozorování, která právě konal na svých
socích, mu přece jen bránila brát své neštěstí příliš tragicky: jeho hrdost
posilovala vzpomínka na to, co se událo před dvěma dny. „Ať nade mne sebevíce
vynikají,“ myslil si, vcházeje samoten do zahrady, „nikomu z nich nebyla Matylda
tím, čím byla mně už dvakrát v životě.“</p>

<p class="e-bookprozatext">Jeho moudrost dále nesahala. Povaha té zvláštní ženy,
kterou osud učinil neomezenou paní jeho štěstí, zůstala pro něho tajemstvím.</p>

<p class="e-bookprozatext">Následujícího dne štval opět k smrti sebe i svého
koně. Večer se už nepokusil přiblížit k modré pohovce, jíž Matylda zůstala
věrna. Všiml si, že ho hrabě Norbert, když ho v domě potkal, neuznal ani za
hodna pohledu. „Činí si patrně velké násilí, vždyť jemu je zdvořilost tak
vrozena!“</p>

<p class="e-bookprozatext">Spánek by byl býval pro Juliána štěstím. Ale přes to,
že byl tělesně tak unaven, počaly jeho obraznost plnit příliš svůdné vzpomínky.
Nebyl také dosti bystrý, aby viděl, že jeho dlouhé vyjížďky na koni do okolních
lesů účinkují jenom na něho, ale ne na srdce nebo duši Matyldy, a že tedy
přenechává svůj osud náhodě.</p>

<p class="e-bookprozatext">Zdálo se mu, že jen jediná věc by mu přinesla
nevýslovnou úlevu: kdyby mohl s Matyldou promluvit. Ale co by se jí odvážil
říci?</p>

<p class="e-bookprozatext">O tom právě usilovně přemýšlel jednoho rána v sedm
hodin, když tu ji viděl přicházet do knihovny.</p>

<p class="e-bookprozatext">„Vím, pane Soreli, že si přejete se mnou mluvit.“</p>

<p class="e-bookprozatext">„Proboha, kdo vám to řekl?“</p>

<p class="e-bookprozatext">„Na tom nesejde. Vím to. Nejste-li čestný muž, můžete
mě zničit anebo se o to aspoň pokusit; ale to nebezpečí, v něž ostatně nevěřím,
mi nezabrání, abych k vám byla upřímná. Nemiluji vás již, pane Soreli, mé
ztřeštěné představy mě oklamaly…“</p>

<p class="e-bookprozatext">Po této strašné ráně, omámen láskou a bolestí, pokusil
se Julián ospravedlnit. Nemohl učinit nic nesmyslnějšího. Je možno se ospravedlňovat
proti tomu, že se nelíbíme? Ale rozum neměl již u něho moci nad činy. Slepý pud
ho hnal, aby zdržel rozhodnutí osudu. Zdálo se mu, že pokud mluví, není ještě
vše ztraceno. Matylda ho neposlouchala, zvuk jeho slov ji popuzoval, nechápala,
že má tolik smělosti, že ji přerušuje.</p>

<p class="e-bookprozatext">Její ctnost a hrdost jí činily výčitky a pro ně se
onoho rána rovněž cítila nešťastnou. Hrozné pomyšlení, že dovolila, aby si na
ni dělal nároky jakýsi kněz, selský synek, zničilo její sebevědomí. „Je to skoro
stejné,“ říkala si ve chvílích, kdy své neštěstí přeháněla, „jako kdybych si
byla zadala s některým lokajem.“</p>

<p class="e-bookprozatext">U smělých a hrdých povah je jen krůček od hněvu proti
sobě k prchlivosti proti ostatním; výbuchy zuřivosti jsou pro takové lidi
úlevou.</p>

<p class="e-bookprozatext">Slečna de la Mole dospěla brzy tak daleko, že zahrnula
Juliána projevy bezmezného opovržení. Jsouc neobyčejně duchaplná, vynikala v umění
trýznit ješitnost své oběti a zasazovat jí kruté rány.</p>

<p class="e-bookprozatext">Poprvé v životě byl Julián vydán na milost a nemilost
člověku, který nad něho vynikal a byl proti němu popuzen divokou nenávistí.
Nyní již ani dost málo nepomýšlel na to, aby se bránil; začal opovrhovat sám
sebou. Když naslouchal krutým projevům pohrdání, které byly důmyslně
vypočítány, aby zničily všechno dobré mínění, které mohl o sobě mít, zdálo se
mu, že Matylda má pravdu a že mu toho ještě neříká dost.</p>

<p class="e-bookprozatext">A Matylda nacházela uspokojení v tom, že mohla takto
potrestat sebe i jeho za lásku, kterou cítila před několika dny.</p>

<p class="e-bookprozatext">Nepotřebovala teprve vymýšlet krutosti, jimiž ho s takovým
potěšením týrala. Opakovala jen to, co jí již týden v srdci našeptával hlas
lásce nepřátelský.</p>

<p class="e-bookprozatext">Každé slovo stonásobně zvyšovalo Juliánovo hrozné
neštěstí. Chtěl prchnout, slečna de la Mole ho uchopila velitelsky za ruku.</p>

<p class="e-bookprozatext">„Neračte zapomenout,“ řekl jí, „že mluvíte příliš
hlasitě a že vás mohou ve vedlejším pokoji slyšet.“</p>

<p class="e-bookprozatext">„Co na tom!“ odvětila pyšně Matylda, „kdo se mi odváží
říci, že je mě slyšet? Chci vaši malichernou ješitnost navždy vyhojit z přeludů,
které si mohla vymyslit na můj účet.“ Když Julián mohl z knihovny odejít, byl
tak užaslý, že již své neštěstí tak necítil. „Již mě tedy nemiluje,“ opakoval
si zcela nahlas, jako by se tím chtěl vžít do svého postavení. „Zdá se, že mě
milovala osm nebo deset dní, a já ji budu milovat po celý život.</p>

<p class="e-bookprozatext">Je to vůbec možné? Před několika dny ještě nebyla
ničím, ničím mému srdci!“</p>

<p class="e-bookprozatext">Matyldina hrdost byla uspokojena: dovedla tedy přece
udělat navždy všemu konec! Úplné vítězství nad náklonností tak mocnou ji činilo
dokonale šťastnou. „Ten panáček nyní jednou provždy pochopí, že nemá a nikdy
nebude mít nade mnou žádnou moc.“ Byla tak šťastna, že v té chvíli skutečně
necítila už ani trochu lásky.</p>

<p class="e-bookprozatext">Po tak ohavném, tak ponižujícím výstupu byla by se
láska u bytosti méně vášnivé, než byl Julián, stala nemožnou. Neuchylujíc se
ani na okamžik od toho, čím byla sama sobě povinna, pověděla mu slečna de la
Mole věci tak nepříjemné, tak dobře vypočtené, že působily přesvědčivě, i když
se o nich chladně uvažovalo.</p>

<p class="e-bookprozatext">Závěr, který si Julián učinil v první chvíli toho
podivného výstupu, byl, že Matyldina pýcha je bez mezí. Byl pevně přesvědčen,
že je mezi nimi navždy všemu konec, a přece byl před ní druhého dne při obědě
plný rozpaků a nesmělý. Tuto chybu mu dosud nebylo možno vytýkat. I v malých i ve
velkých věcech věděl vždy docela přesně, co chce a co má dělat, a také to vždy
vykonal.</p>

<p class="e-bookprozatext">Toho dne po obědě ho požádala paní de la Mole o buřičskou
a dosti vzácnou brožuru, kterou jí farář při své ranní návštěvě tajně přinesl.
Když ji Julián bral ze stolku, převrhl starou, nemožně ohavnou vázu z modrého
porcelánu.</p>

<p class="e-bookprozatext">Paní de la Mole vyskočila se zoufalým výkřikem se
židle a šla si prohlédnout zblízka trosky své milované vázy. „Byl to starý japonský
porcelán,“ řekla, „pochází od mé pratety, abatyše chelleské; byl to dar
Holanďanů vladaři, vévodovi Orleánskému, který ji dal své dceři…“</p>

<p class="e-bookprozatext">Matylda přistoupila k matce; měla velkou radost, že se
ta modrá váza, která byla podle jejího mínění hrozně škaredá, rozbila. Julián
mlčel a nedával najevo velké vzrušení. Když spatřil Matyldu těsně u sebe, řekl
jí tiše:</p>

<p class="e-bookprozatext">„Ta váza je navždy zničena právě tak jako cit, který
vládl kdysi v mém srdci; prosím vás, abyste přijala omluvu za všechny pošetilosti,
k nimž mě svedl,“ a odešel.</p>

<p class="e-bookprozatext">Když odcházel, řekla paní de la Mole: „Člověk by si
opravdu mohl myslet, že pan Sorel je pyšný a spokojený s tím, co právě udělal.“</p>

<p class="e-bookprozatext">Její slova se dotkla přímo Matyldina srdce. „Ano,“ řekla
si, „matka uhodla správně, má opravdu ten pocit.“ Teprve teď přestala mít
radost z výstupu, který mu předešlého dne udělala. „Dobře tedy, je po všem,“
pravila se zdánlivým klidem; „mám z toho ponaučení; můj omyl byl strašný,
ponižující! Nezapomenu na to, co budu živa.“</p>

<p class="e-bookprozatext">„Proč jsem jí neřekl pravdu?“ myslil si Julián, „proč
mě láska k té ztřeštěné dívce stále ještě mučí?“</p>

<p class="e-bookprozatext">Jeho láska vskutku, místo aby vyhasla, jak doufal,
dělala rychlé pokroky. „Je ztřeštěná, to je pravda,“ řekl si, „ale je proto
méně hodna zbožňování? Může být někdo hezčí, než je ona? Nejsou všechny
přednosti, které může poskytnout nejvybranější kultura, u slečny de la Mole
nejdokonaleji sloučeny?“ Vzpomínky na minulé štěstí se zmocnily Juliána a zničily
rychle dílo rozumu.</p>

<p class="e-bookprozatext">Rozum marně bojuje proti takovým vzpomínkám; jeho
přísné zásahy jen zvyšují jejich kouzlo.</p>

<p class="e-bookprozatext">Čtyřiadvacet hodin po rozbití staré japonské vázy byl
Julián rozhodně jedním z nejnešťastnějších lidí.</p>

</div>
</body>
</html>