<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis">44.</h2>


<p class="e-bookprozatextbezpredsazeniprvradku"><span class="calibre17">Po
jeho odchodu Julián dlouho plakal. Plakal, že musí zemřít. Posléze si řekl, že
kdyby byla paní de Rênal v Besançonu, svěřil by se jí se svou slabostí…</span></p>

<p class="e-bookprozatext">Právě když nejvíce litoval nepřítomnosti té zbožňované
ženy, zaslechl kroky Matyldiny.</p>

<p class="e-bookprozatext">„Největším neštěstím vězně je,“ pomyslil si, „že
nemůže před nikým zamknout dveře.“ Všechno, co mu Matylda povídala, ho jenom
dráždilo.</p>

<p class="e-bookprozatext">Vypravovala mu, že Valenod měl už v den rozsudku své
jmenování prefektem v kapse a že se proto odvážil oklamat pana de Frilair a podle
svého přání odsoudil Juliána k smrti.</p>

<p class="e-bookprozatext">„Pan de Frilair mi řekl: ‚Jak mohlo vašemu příteli
napadnout dotknout se malicherné ješitnosti té <span class="e-bookdejapoznamkychar">měšťácké aristokracie!</span><b class="calibre10"><i class="calibre16"> </i></b>Proč
mluvil o <span class="e-bookdejapoznamkychar">kastách</span><b class="calibre10"><i class="calibre16">?‘</i></b> Tím
jim naznačil, co mají učinit ve svém politickém zájmu. Ti hlupáci na to dříve
ani nepomyslili a byli ochotni plakat. Teprve kastovní zájem překonal jejich
hrůzu před rozsudkem smrti. Musíme přiznat, že pan Sorel je v těch věcech velmi
nezkušený. Nepodaří-li se nám ho zachránit žádostí o milost, bude jeho smrt
skoro <span class="e-bookdejapoznamkychar">sebevraždou</span>.“</p>

<p class="e-bookprozatext">Něco nemohla Matylda Juliánovi říci, protože to sama
ještě netušila: že totiž abbé de Frilair, když viděl, že Julián je ztracen,
pokládal pro svou ctižádost za prospěšné stát se jeho nástupcem.</p>

<p class="e-bookprozatext">Julián byl skoro bez sebe bezmocným hněvem a rozmrzelostí.
–„Jděte, prosím vás, na mši za mne,“ řekl Matyldě, „a nechte mě chvíli na pokoji.“
Matylda, která již stejně žárlila na návštěvy paní de Rênal, se právě dozvěděla
o jejím odjezdu. Pokládala to za příčinu Juliánovy rozmrzelosti a dala se do
pláče.</p>

<p class="e-bookprozatext">Její bolest byla upřímná. Julián to viděl, ale byl tím
ještě více popuzen. Cítil, že musí být sám, ale jak si měl samotu opatřit?</p>

<p class="e-bookprozatext">Matylda zkusila všechny prostředky, aby ho obměkčila;
nakonec odešla. Skoro v týž okamžik vešel Fouqué.</p>

<p class="e-bookprozatext">„Cítím potřebu být sám…“ řekl svému věrnému příteli. A
když viděl, že váhá, dodal: „Sepisuji žádost o milost… ostatně, buď tak laskav,
nemluv se mnou nikdy o smrti. Budu-li dnes potřebovat ještě nějaké zvláštní
služby, řeknu ti o ně sám.“</p>

<p class="e-bookprozatext">Když si Julián konečně vymohl, že ho nechali o samotě,
poznal, že je sklíčenější a zbabělejší než předtím. Zbytek sil, který ještě zůstal
jeho ochablé duši, vyčerpal tím, že musel svůj pravý stav před Matyldou a před
Fouquém tajit.</p>

<p class="e-bookprozatext">K večeru připadl na myšlenku, která ho potěšila.</p>

<p class="e-bookprozatext">„Kdyby mi byli dnes ráno, ve chvíli, kdy mi smrt
připadala tak hrozná, oznámili, že nadešel okamžik popravy, byl by mi <span class="e-bookdejapoznamkychar">pohled na obecenstvo dodal statečnosti</span>; byl
bych se možná choval trochu škrobeně, jako nesmělý hejsek, když vstupuje do
salónu. Několik bystrých lidí, jsou-li nějací vůbec mezi těmi venkovany, bylo
by snad mohlo uhodnout mou slabost… ale nikdo by ji nebyl <span class="e-bookdejapoznamkychar">skutečně viděl</span><b class="calibre10"><i class="calibre16">.“</i></b></p>

<p class="e-bookprozatext">Trochu se mu ulehčilo. „V tuto chvíli jsem zbabělý,“
opakoval si a zpíval si při tom, „ale nikdo se to nedozví.“ Druhého dne ho očekávala
událost skoro ještě nepříjemnější. Časně zrána, než se Julián probudil, objevil
se v jeho cele starý bělovlasý tesař.</p>

<p class="e-bookprozatext">Julián se cítil slabý a očekával nepříjemné výčitky.
Aby jeho nepříjemné pocity byly dovršeny, toho rána si opravdu dělal výčitky,
že otce nemiluje.</p>

<p class="e-bookprozatext">„Osud nás postavil zde na zemi vedle sebe,“ říkal si,
zatímco klíčník upravoval trochu jeho celu, „a ubližovali jsme si co možná
nejvíce. Přichází, aby mi před mou smrtí zasadil poslední ránu.“</p>

<p class="e-bookprozatext">Jakmile klíčník odešel, počaly přísné výčitky
starcovy. Julián se nemohl ubránit slzám. „Jaká nedůstojná slabost!“ řekl si
vztekle. „Bude všude rozhlašovat, že jsem nebyl dosti statečný. Jak budou potom
triumfovat takoví Valenodové a všichni ti malicherní pokrytci, kteří vládnou ve
Verrières! Mají ve Francii moc, mají v rukou všechny společenské výhody. Až dosud
jsem si mohl aspoň říci: mají sice peníze a jsou zahrnováni všemi poctami, ale
já mám statečné srdce.</p>

<p class="e-bookprozatext">Ale tu je svědek, jemuž budou všichni věřit, a ten
celému Verrières dosvědčí, a ještě to bude přepínat, že jsem byl před smrtí slabochem!
Bude vykládat, že jsem byl zbabělý v této zkoušce, kterou si všichni dovedou
představit!“</p>

<p class="e-bookprozatext">Julián byl blízko zoufalství. Nevěděl, jak se otce
zbavit. Ale přetvařovat se, aby oklamal toho bystrého starce, bylo v této
chvíli nad jeho síly.</p>

<p class="e-bookprozatext">Promyslel rychle všechny možnosti.</p>

<p class="e-bookprozatext"><span class="e-bookdejapoznamkychar">„Mám úspory,“</span>
zvolal náhle.</p>

<p class="e-bookprozatext">Ta geniální slova změnila starcovu tvář a Juliánovo
postavení.</p>

<p class="e-bookprozatext">„Jak s nimi mám naložit?“ pokračoval Julián již s větším
klidem; dojem, který způsobil, ho zbavil všech tísnivých pocitů.</p>

<p class="e-bookprozatext">Starý tesař prahl touhou, aby mu neušly peníze,
jejichž část chtěl Julián, jak se zdálo, odkázat bratrům. Mluvil dlouho a přesvědčivě.
V Juliánovi se probudil posměváček.</p>

<p class="e-bookprozatext">„Nuže! Hospodin mi dal k mé závěti vnuknutí. Odkáži
každému z bratrů tisíc franků a zbytek vám.“</p>

<p class="e-bookprozatext">„Velmi dobře,“ řekl stařec, „ten zbytek mi patří. Ježto
ti Bůh prokázal milost a obměkčil tvé srdce, sluší se, chceš-li zemřít jako
dobrý křesťan, abys zaplatil své dluhy. Míním peníze za stravu a za vychování,
které jsem ti půjčil. Na to jsi nemyslil…“</p>

<p class="e-bookprozatext">„Vida, tak vypadá otcovská láska!“ opakoval si Julián
smutně, když byl konečně sám. Brzy se objevil žalářník.</p>

<p class="e-bookprozatext">„Pane Soreli, po návštěvě rodičů přináším vždy svým
hostům láhev dobrého šampaňského vína. Je sice trochu drahé, láhev stojí šest
franků, ale potěší to srdce.“</p>

<p class="e-bookprozatext">„Přineste tři sklenice,“ řekl mu Julián s dětskou
horlivostí, „a přiveďte sem dva z vězňů, které slyším procházet se po chodbě.“</p>

<p class="e-bookprozatext">Žalářník mu přivedl dva bývalé galejníky, kteří zase
něco provedli a měli se opět vrátit na galeje. Oba zločinci byli velmi veselí a
byli to lidé opravdu pozoruhodní svou zchytralostí, odvahou a chladnokrevností.</p>

<p class="e-bookprozatext">„Dáte-li mi dvacet franků,“ řekl jeden z nich
Juliánovi, „budu vám podrobně vypravovat svůj život. Něco takového tak brzy neuslyšíte.“</p>

<p class="e-bookprozatext">„To mi chcete něco nalhat?“ zeptal se Julián.</p>

<p class="e-bookprozatext">„Bůh chraň,“ ujišťoval zločinec; „tuhle můj přítel mi
těch dvacet franků stejně závidí a hned by vám řekl, kdybych nemluvil pravdu.“</p>

<p class="e-bookprozatext">Jeho příběh byl strašný. Svědčil o bezohledné povaze,
která znala jenom jedinou vášeň: hlad po penězích.</p>

<p class="e-bookprozatext">Po jejich odchodu byl Julián celý změněný. Přestal se
zlobit sám na sebe a krutá bolest, živená skleslostí, jejíž obětí se stal po
odchodu paní de Rênal, se obrátila v zádumčivost.</p>

<p class="e-bookprozatext">„Kdybych se nebyl nechal oklamat vnějším zdáním,“ řekl
si, „byl bych musel vidět, že se pařížské salóny hemží poctivci toho druhu,
jako je můj otec, anebo obratnými lotry, jako jsou ti galejníci. Mají pravdu,
lidé ze salónů nevstávají ráno s palčivou myšlenkou: Co budu obědvat? A to se
chlubí svou poctivostí! A stanou-li se porotci, odsoudí pyšně člověka, který
ukradl stříbrný příbor, protože omdléval hlady!</p>

<p class="e-bookprozatext">Ale jde-li o to, dostat se ke dvoru, pozbýt nebo
získat ministerské křeslo, dopouštějí se moji salónní poctivci týchž zločinů, k
nimž přiměl ty dva galejníky hlad…</p>

<p class="e-bookprozatext">Není <span class="e-bookdejapoznamkychar"><span class="calibre17">přirozeného práva</span></span><b class="calibre10"><i class="calibre16">.</i></b> To
je zastaralá pitomost, důstojná státního návladního, který mě nedávno tak štval
a jehož praděd zbohatl konfiskacemi za Ludvíka XIV. Právo existuje jen tehdy,
existuje-li zákon, který pod trestem zapovídá určitou věc. Dokud není zákon,
není nic <span class="e-bookdejapoznamkychar"><span class="calibre17">přirozeného</span></span>,
jen síla lva a potřeba hladovějícího, mrznoucího člověka, zkrátka <span class="e-bookdejapoznamkychar"><span class="calibre17">potřeba</span></span><b class="calibre10"><i class="calibre16">…</i></b>
Ne, takzvaní počestní lidé nejsou nic jiného než darebáci, kteří měli to
štěstí, že nebyli přistiženi při činu. Žalobce, kterého lidská společnost na
mne poštvala, zbohatl hanebností… Dopustil jsem se vraždy a jsem spravedlivě
odsouzen, avšak až na ten jediný čin je Valenod, který mě odsoudil, pro společnost
stokrát škodlivější.</p>

<p class="e-bookprozatext">Nuže!“ dodal Julián smutně, ale bez hněvu, „můj otec
je přes svou lakotu lepší než všichni ti lidé. Nikdy mě nemiloval. Na dovršení
všeho jsem ho ještě svou potupnou smrtí zneuctil. Strach, že by se mu někdy
mohlo nedostávat peněz, a příliš vyvinutý smysl pro lidskou špatnost, jíž se
říká <span class="e-bookdejapoznamkychar"><span class="calibre17">lakomství</span></span><b class="calibre10"><i class="calibre16">,</i></b>
poskytuje mu báječný důvod k útěše a k pocitu bezpečnosti v částce tří neb čtyř
set dukátů, jež mu mohu odkázat. Jednou v neděli večer bude všem verrièreským závistníkům
ukazovat své zlato. A jeho pohled se bude ptát: Kdo z vás by si za takovou cenu
nepřál mít syna sťatého gilotinou?“</p>

<p class="e-bookprozatext">Takové úvahy mohly být správné, ale v Juliánovi budily
touhu po smrti. Tak uplynulo pět dlouhých dní. K Matyldě, která byla zoufalá
žárlivostí, byl zdvořilý a laskavý. Jednoho večera pomýšlel vážně na
sebevraždu. Byl sklíčen žalem nad odjezdem paní de Rênal. V ničem nenacházel
útěchu, ani ve skutečném životě, ani ve své obraznosti. Nedostatek pohybu počal
podrývat jeho zdraví a začínal dostávat exaltovanou a slabou povahu německého
studenta. Pozbýval mužné pevnosti, která řízným zaklením odhání nevhodné
myšlenky, jež napadají duši nešťastníků.</p>

<p class="e-bookprozatext">„Miloval jsem pravdu… Kde je?… Všude pokrytectví anebo
aspoň šarlatánství, i u těch nejlepších, i u těch největších lidí;“ a jeho rty
vyjadřovaly pohrdání. „Ne, člověk nemůže člověku důvěřovat.</p>

<p class="e-bookprozatext">Když paní de… sbírala na chudé sirotky, říkala mi, že
ten neb onen kníže dal právě deset dukátů; byla to lež. A což Napoleon na Svaté
Heleně!… To prohlášení ve prospěch římského krále bylo úplné šarlatánství.</p>

<p class="e-bookprozatext">Panebože! Jestliže i takový člověk, a to ještě v době,
kdy neštěstí mu mělo vážně připomínat jeho povinnost, se snížil na šarlatána, co
můžeme očekávat od ostatních?…</p>

<p class="e-bookprozatext">Kde je pravda? V náboženství… Ano,“ dodal s trpkým
úsměvem nejhlubšího pohrdání, „v ústech Maslonů, Frilairů, Castanèdů… Snad v pravém
křesťanství, jehož kněží by nebyli placeni, tak jako nebyli placeni první
apoštolové?… Ale svatý Pavel nacházel odměnu v rozkoši, že může poroučet,
mluvit, že může dát o sobě mluvit…</p>

<p class="e-bookprozatext">Ach! Kdyby bylo pravé náboženství… Jsem hlupák! Vidím
gotickou katedrálu, velebná kostelní okna; mé ubohé srdce si představuje kněze,
jaký patří k těm oknům… Má duše by mu rozuměla, má duše ho potřebuje… A najdu
vyfintěného hejska s nečistými vlasy, takového nějakého rytíře Beauvoisise, ale
bez jeho uhlazenosti…</p>

<p class="e-bookprozatext">Jsou i opravdoví kněží jako Massillon, Fénelon…, ale
Massillon vysvětil Duboise a Fénelona mi zprotivily <span class="e-bookdejapoznamkychar">Paměti Saint-Simonovy</span>; kdyby-existoval
nějaký opravdový kněz… Pak by se citlivé duše měly kam na světě utéci… Nebyli
bychom na světě tak sami… Ten dobrý kněz by s námi mluvil o Bohu. Ale o kterém
Bohu? Ne o Bohu biblickém, o tom malicherném, ukrutném despotovi, žíznícím po
pomstě…, ale o Bohu Voltairově, spravedlivém, dobrém, nekonečném…“</p>

<p class="e-bookprozatext">Oživly v něm vzpomínky z bible, kterou znal nazpaměť…
„Ale jakmile budou pohromadě <span class="e-bookdejapoznamkychar">tři lidé</span>,
jak budou moci věřit v to velké jméno BŮH po tom, jak strašně ho naši kněží zneužili?</p>

<p class="e-bookprozatext">Žít osaměle!… Jaká trýzeň!…“</p>

<p class="e-bookprozatext">Julián se udeřil do čela. „Šílím, stávám se
nespravedlivým. Jsem zde v žaláři tak sám; ale ve světě <span class="e-bookdejapoznamkychar">jsem nežil osaměle</span>; měl jsem v sobě mocnou
ideu <span class="e-bookdejapoznamkychar">povinnosti</span><b class="calibre10"><i class="calibre16">.</i></b>
Povinnost, kterou jsem si sám uložil, ať právem či neprávem…, byla jako pevný
kmen, o nějž jsem se opíral v bouři; potácel jsem se, byl jsem zmítán. Vždyť
jsem byl jenom člověk…, ale nedal jsem se strhnout.</p>

<p class="e-bookprozatext">To jen vlhký vzduch tohoto žaláře je příčinou, že se
pokládám za osamoceného…</p>

<p class="e-bookprozatext">Ale proč mám být ještě pokrytcem, když sám proklínám
pokrytectví? Neskličuje mě ani smrt, ani žalář, ani vlhký vzduch, nýbrž
nepřítomnost paní de Rênal. Stěžoval bych si, kdybych musel ve Verrières po
celé týdny žít skrytý ve sklepě jejího domu, abych se s ní mohl vídat?</p>

<p class="e-bookprozatext">To je vliv mých současníků,“ řekl hlasitě s trpkým
smíchem. „I teď, těsně před smrtí, když mluvím sám se sebou, i teď ještě jsem
pokrytcem… Ó devatenácté století!“</p>

<p class="e-bookprozatext">Lovec v lese vystřelí, jeho kořist padne; vrhne se za
ní. Přitom zakopne o dvě stopy vysoké mraveniště, zničí obydlí mravenců, rozmetá
mravence a jejich vejce… Mravenčí filosofové nebudou nikdy moci pochopit, co
znamenalo to strašné, černé, ohromné těleso – lovcova bota, která náhle s neuvěřitelnou
rychlostí, chvilku po hrozném rachotu, provázeném proudem červenavého ohně,
vnikla do jejich příbytku…</p>

<p class="e-bookprozatext">… Stejně smrt, život, věčnost by byly věci docela
prosté pro toho, kdo by měl ústroje k tomu, aby je pochopil…</p>

<p class="e-bookprozatext">Jepice se rodí za dlouhých letních dnů v devět hodin
ráno a umírá v pět hodin odpoledne; jak by mohla pochopit, co je <b class="calibre10"><i class="calibre16">noc?</i></b></p>

<p class="e-bookprozatext">Dejte jí o pět hodin života více, a uvidí a pochopí,
co je to noc.</p>

<p class="e-bookprozatext">Tak je to i se mnou, zemřu ve třiadvaceti letech.
Dejte mi ještě pět let života, abych mohl žít s paní de Rênal…</p>

<p class="e-bookprozatext">Dal se do smíchu jako Mefisto. „Jaký nesmysl, rozbírat
ty velké záhady!</p>

<p class="e-bookprozatext">Za prvé, chovám se pokrytecky, jako by mě zde někdo
poslouchal.</p>

<p class="e-bookprozatext">Za druhé, zapomínám žít a milovat, ačkoliv mi zbývá
jen několik dní života… Bohužel, paní de Rênal zde není; její manžel jí už asi
nedovolí, aby znovu jela do Besançonu a ještě více se kompromitovala.</p>

<p class="e-bookprozatext">Právě tohle mě činí osamělým, a ne to, že není Boha,
který by byl spravedlivý, dobrý, všemohoucí, a nikoliv zlý a žíznící po pomstě…</p>

<p class="e-bookprozatext">Ach! Kdyby byl takový Bůh!… padl bych mu k nohám.
Zasloužil jsem smrt, řekl bych mu; ale velký Bože, dobrý Bože, milosrdný Bože,
vrať mi tu, kterou miluji!“</p>

<p class="e-bookprozatext">Bylo už pozdě v noci. Po jedné anebo dvou hodinách
klidného spánku přišel Fouqué.</p>

<p class="e-bookprozatext">Julián se cítil silný a odhodlaný jako člověk, který
vidí jasně do své duše.</p>

</div>
</body>
</html>