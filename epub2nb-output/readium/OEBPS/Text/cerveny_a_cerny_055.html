<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis">19.<br class="calibre14"/>
Komická opera</h2>


<p class="e-bookdopiskurzivaodstredu1">Ó, jak
se jaro lásky podobá <br class="calibre6"/>
dne dubnového nejistotné kráse!<br class="calibre6"/>
kde slunce září v plné nádheře<br class="calibre6"/>
a náhle pod oblaky zatmívá se.</p>

<p class="e-bookdopisdopravamensi">— SCHILLER</p>

<p class="e-bookprozatextbezpredsazeniprvradku">Matylda uvažovala o budoucnosti a
o neobyčejné úloze, v které už se sama viděla, a dospěla až k tomu, že počala
toužit po suchých a metafyzických diskusích, jež často mívala s Juliánem.
Unavena těmito vysokými úvahami, toužila někdy také po chvílích štěstí, jež u něho
našla; ale k těmto vzpomínkám se družily výčitky svědomí a ty ji občas trápily.</p>

<p class="e-bookprozatext">„Ale dívka mého druhu smí i v slabé chvilce zapomenout
na své povinnosti jen pro vynikajícího muže; nesmí se říci, že mě svedl jeho
hezký knír anebo jeho půvabná jízda na koni, nýbrž jeho hluboké diskuse o budoucnosti,
která očekává Francii, jeho domněnky, že události, které se na nás řítí, budou
se snad podobat anglické revoluci z roku 1688. Byla jsem svedena,“ odpovídala
svým výčitkám svědomí, „jsem slabá žena, ale nenechala jsem se jako loutka
svést vnějšími přednostmi.</p>

<p class="e-bookprozatext">Dojde-li k nějaké revoluci, proč by nemohl Julián
Sorel hrál úlohu Rolanda a já úlohu paní Rolandové? Její úloha by mně byla
milejší než úloha paní de Stalë: nemravnost bude v našem století na závadu.
Jistě mi nebudou moci vytknout žádnou jinou slabost; zemřela bych hanbou.“</p>

<p class="e-bookprozatext">Musíme přiznat, že Matyldiny úvahy nebyly vždy tak
vážné jako myšlenky, které jsme právě zaznamenali.</p>

<p class="e-bookprozatext">Pozorovala Juliána a ve všem, co dělal, nacházela
půvab. „Jistě se mi podařilo vypudit mu z hlavy i nejmenší myšlenku na to, že
má na mne nějaká práva.</p>

<p class="e-bookprozatext">Dokazuje to ostatně to, s jakou bolestí a s jakou
vášnivostí mi ten ubohý hoch před týdnem vyznal lásku; musím připustit, že bylo
ode mne velmi divné, že jsem se rozhněvala pro slova, z nichž vyznívalo tolik
úcty, tolik lásky. Což nejsem jeho ženou? Jeho slova byla velmi přirozená a musím
uznat, že byla velmi milá. Julián mě miloval ještě i po těch nekonečných rozmluvách,
v nichž jsem mu ustavičně a opravdu s velkou necitelností vyprávěla jen o svých
bývalých láskách, které zplodila nuda, v níž jsem žila, o láskách k několika mladíkům
ze společnosti, na něž tak žárlí; ach, kdyby věděl, jak málo jsou pro mne nebezpeční!
Jak uboze se vedle něho vyjímají a jak se podobají jeden druhému!“</p>

<p class="e-bookprozatext">Při tom uvažování kreslila nazdařbůh tužkou čáry na
listě svého náčrtníku. Jeden z nakreslených profilů ji překvapil, uchvátil: podobal
se nápadně Juliánovi.</p>

<p class="e-bookprozatext">„To je znamení nebes! To je zázrak lásky!“ zvolala s nadšením,
„bezděky jsem nakreslila jeho tvář.“</p>

<p class="e-bookprozatext">Odběhla do svého pokoje, zavřela se tam a s velkou
horlivostí se vážně pokoušela nakreslit Juliánovu podobiznu. Ale nepodařilo se
jí to; profil náhodně načrtnutý se Juliánovi stále nejvíce podobal. Matylda tím
byla nadšena, viděla v tom nepopiratelný důkaz velké lásky.</p>

<p class="e-bookprozatext">Odložila zápisník velmi pozdě, až ji markýza dala
zavolat, aby s ní jela do Italské opery. Hledala očima Juliána a chtěla přimět
matku, aby ho pozvala, aby jel do divadla s nimi.</p>

<p class="e-bookprozatext">Julián se neukázal; v lóži s dámami byli pouze
bezvýznamní lidé. Po celé první jednání snila Matylda o muži, kterého milovala
uchvácena nejprudší vášní; ale v druhém jednání ji rozechvěla milostná árie, k níž
mohl vytvořit nápěv pouze Cimarosa. Hrdinka opery zpívala: „Musím být
potrestána za přílišné zbožňování, které pro něho cítím, miluji jej příliš!“</p>

<p class="e-bookprozatext"><span class="calibre17">Od chvíle, kdy
slyšela tu nádhernou árii, zmizel pro Matyldu celý svět. Když ji někdo oslovil,
neodpovídala; matka jí domlouvala. Matylda se stěží přiměla k tomu, aby na ni
pohlédla. Její nadšení dospělo do stavu milostného blouznění a vášně, který se
dal přirovnat k nejprudším vznětům, jež Julián již několik dní zakoušel pro ni.
Nápěv plný božského kouzla, na který byla zpívána slova vyjadřující podle
Matyldina mínění tak nápadně její stav, zaměstnával stále její mysl, když
nemyslila přímo na Juliána. Díky své zálibě v hudbě byla Matylda toho večera
takovou, jakou paní de Rênal bývala vždy, když myslila na Juliána. Rozumová
láska je ovšem duchaplnější než pravá láska, ale má pouze okamžiky nadšení; zná
se příliš dobře, posuzuje se neustále; nerozptyluje mysl, naopak je založena
jen na přemýšlení.</span></p>

<p class="e-bookprozatext">Po návratu domů, ať si paní de la Mole říkala co
chtěla, tvrdila Matylda, že má horečku, a strávila část noci tím, že stále
přehrávala na pianě a zpívala proslulou árii, která ji tak okouzlila:</p>

<p class="e-bookprozatextuprostredkurziva">Devo punirmi, devo punirmi,<br class="calibre6"/>
Se troppo amai <span class="calibre11">atd.</span><a href="../Text/cerveny_a_cerny_082.html#_ftn20" title="" class="pcalibre pcalibre1" id="_ftnref20"><span class="msofootnotereference"><span class="calibre18"><span class="msofootnotereference"><b class="calibre10"><span class="calibre12">[20]</span></b></span></span></span></a></p>

<p class="e-bookprozatext">Ta bláznivá noc měla za následek, že si Matylda namluvila,
že se jí konečně podařilo zvítězit nad svou láskou. (Tato stránka nešťastnému
spisovateli v mnohém uškodí. Lidé s chladným rozumem ho budou vinit z neslušnosti.
Nechce ukřivdit mladým ženám, které oslňují pařížské salóny, tím, že by tvrdil,
že třeba jen jediná z nich je schopna pošetilostí, jež snižují Matyldinu
povahu. Ta postava je jen výplod obraznosti, a dokonce je smyšlena tak, že se
úplně vymyká společenským obyčejům, jež civilizaci XIX. století zajistí tak významné
místo mezi všemi věky.</p>

<p class="e-bookprozatext">Dívkám, jež byly okrasou plesů té zimy, rozvaha
rozhodně nechyběla.</p>

<p class="e-bookprozatext">Nemyslím také, že by mohly být obviňovány z toho, že
příliš pohrdají skvělým jměním, koňmi, krásnými statky a vším, co zajišťuje ve
světě příjemné postavení. Nejenže v těchto přednostech nevidí nepříjemnost, naopak,
většinou jsou jim předmětem nejvytrvalejších tužeb, a mají-li dívky v srdcích
nějakou vášeň, je to právě vášeň pro tyto statky.</p>

<p class="e-bookprozatext">O štěstí mladých mužů, kteří mají jako Julián nějaké
vlohy, rozhodně nepečuje láska; zpravidla se takoví lidé připojí neodlučně k nějaké
kotérii, a udělá-li kotérie štěstí, jsou zahrnováni všemi společenskými
výhodami. Běda vzdělanému člověku, který nenáleží k žádné kotérii; budou mu
vyčítat i malé, velmi nejisté úspěchy a vznešená ctnost, okrádajíc ho, bude triumfovat.
Milý pane, román je zrcadlo, se kterým jdeme po silnici. A člověka, který ve
své nůši zrcadlo nese, budete obviňovat z nemravnosti! Jeho zrcadlo ukazuje
bahno, a vy obviňujete zrcadlo! Obviňujte spíše silnici plnou louží, a ještě
spíše cestáře, který nechá vodu stát a vytvoří bahno.“</p>

<p class="e-bookprozatext">Nyní, když jsme se shodli na tom, že Matyldina povaha
je v našem ctnostném a neméně rozumném století nemožná, nebojím se již tolik,
že vzbudím hněv, budu-li dále vypravovat o ztřeštěnostech té roztomilé dívky.)</p>

<p class="e-bookprozatext">Celý následující den se chápala každé příležitosti,
aby si dokázala své vítězství nad svou šílenou láskou. Usilovala hlavně o to,
aby ve všem vzbudila Juliánovu nelibost; ale neušel jí ani jeden jeho pohyb.</p>

<p class="e-bookprozatext">Julián byl příliš nešťastný a hlavně příliš rozrušený,
aby pochopil tak složitý manévr lásky; ještě méně byl s to poznat, jaký
prospěch by z něho mohl mít: stal se jeho obětí. Dosud snad nikdy tak netrpěl.
Rozum tak málo ovládal jeho činy, že kdyby mu byl nějaký škarohlíd řekl:
„Pospěšte si, abyste využil nálady, která je vám příznivá; v takové rozumové
lásce, jaká se vyskytuje v Paříži, nemůže stejný stav nikdy trvat déle než dva
dny,“ nebyl by mu porozuměl. A jakkoli byl Julián přepjatý, měl smysl pro čest.
Jeho první povinností byla mlčenlivost, to věděl dobře. Žádat o radu, svěřit se
se svými mukami prvnímu příchozímu bylo by bývalo štěstím podobným štěstí
ubožáka, jemuž na pouti žhavou pouští sešlou nebesa ledovou krůpěj vody. Julián
znal nebezpečí; bál se, že by někomu, kdo by se ho indiskrétně vyptával,
odpověděl proudem slz. Uzavřel se v pokoji.</p>

<p class="e-bookprozatext">Viděl, že se Matylda dlouho prochází v zahradě; když
konečně odešla, sešel dolů; přistoupil k růžovému keři, z něhož utrhla květ.</p>

<p class="e-bookprozatext">Noc byla temná, takže se mohl oddat své bolesti bez
obavy, že ho někdo uvidí. Byl jistý, že slečna de la Mole miluje některého z těch
mladých důstojníků, s nimiž se právě tak vesele bavila. Dříve ho snad milovala,
ale poznala, že jí není hoden.</p>

<p class="e-bookprozatext">„A vskutku, nejsem jí hoden!“ řekl si Julián s plným
přesvědčením. „Jsem celkem velmi povrchní, velmi všední člověk, nudný pro
každého, nesnesitelný sám sobě.“ Všechny dobré vlastnosti, které měl, všechny
věci, které dříve nadšeně miloval, byly mu k smrti protivné; a v tomto stavu <span class="e-bookdejapoznamkychar"><span class="calibre17">zvrácené
obraznosti</span></span> se jal posuzovat život! Takového omylu se může
dopustit pouze nadprůměrný člověk.</p>

<p class="e-bookprozatext">Několikrát uvažoval o sebevraždě, představa smrti ho
lákala jako lahodný odpočinek; byl to pohár studené vody podávaný nešťastníku,
který umírá na poušti žízní a vedrem.</p>

<p class="e-bookprozatext">„Ale mou smrtí pohrdání, které ke mně cítí, ještě
vzroste!“ zvolal. „Jakou vzpomínku po sobě zanechám?“</p>

<p class="e-bookprozatext">Lidské bytosti, která se zřítila do nejhlubší propasti
neštěstí, zůstane jako jediné útočiště odvaha. Julián nebyl dosti důvtipný, aby
si řekl: „Musím být odvážný.“ Ale jak se tak díval na okno Matyldina pokoje,
viděl štěrbinami okenic, že zháší světlo, a představoval si útulný pokoj, v němž
byl bohužel jenom jednou v životě. Dále jeho obraznost nešla.</p>

<p class="e-bookprozatext">Odbila jedna hodina; v okamžiku, kdy slyšel zvuk
zvonu, řekl si: „Musím k ní nahoru.“</p>

<p class="e-bookprozatext">Byl to geniální nápad; důvodů k činu našel spoustu.
„Mohu být ještě nešťastnější?“ řekl si. Běžel pro žebřík. Zahradník jej
přivázal řetězem. Spouští jedné z pistolí, kterou při tom rozbil, nadlidskou
silou ukroutil jeden článek řetězu, jenž držel žebřík; za několik minut
odpoutal žebřík a přistavil jej k Matyldinu oknu.</p>

<p class="e-bookprozatext">„Bude se hněvat, dá mi najevo své pohrdání, ale co na
tom? Políbím ji, políbím ji naposled a pak půjdu nahoru do pokoje a zastřelím
se…; dříve než zemřu, mé rty se dotknou její tváře!“ Vyběhl vzhůru po žebříku a
zaklepal na okenici; za nějakou chvíli ho Matylda uslyšela, chtěla okenici
otevřít, ale žebřík tomu bránil. Julián se zavěsil na železný hák určený k tomu,
aby držel otevřenou okenici, a vydávaje se v nebezpečí, že se každým okamžikem
zřítí, strčil prudce do žebříku a trochu jej odsunul. Matylda pak mohla okenici
otevřít. Více mrtvý než živý se Julián vrhl do pokoje.</p>

<p class="e-bookprozatext">„To jsi tedy ty!“ zvolala a vrhla se mu do náručí.</p>

<p class="e-bookprozatext">Kdo dovede popsat Juliánovo štěstí? Matylda byla skoro
tak šťastná jako on.</p>

<p class="e-bookprozatext">Činila si sama výčitky, obviňovala se před ním.</p>

<p class="e-bookprozatext">„Potrestej mě za tu ohavnou pýchu,“ řekla a tiskla ho
v náručí, jako by ho chtěla udusit. „Ty jsi můj pán, já jsem tvá otrokyně. Musím
tě na kolenou prosit za odpuštění, že jsem se chtěla proti tobě vzepřít.“ Vyprostila
se mu z objetí a padla mu k nohám. „Ano, ty jsi mým pánem,“ řekla mu ještě
opojená štěstím a láskou; „vládni provždy nade mnou, potrestej přísně svou
otrokyni, bude-li se chtít proti tobě vzbouřit.“</p>

<p class="e-bookprozatext">V jiné chvíli se mu vytrhla z objetí, rozsvítila svíci
a Julián jí jenom stěží zabránil, aby si neustřihla celou jednu stranu vlasů.</p>

<p class="e-bookprozatext">„Chci si tak připomínat, že jsem tvou služkou,“ řekla
mu, „svede-li mě zase jednou proklatá pýcha na scestí, ukaž mi ty vlasy a řekni:
‚Nejde už o lásku, neběží o city, které snad vaše duše prožívá v této chvíli;
přísahala jste poslušnost, jste-li čestná, poslechnete.‘“</p>

<p class="e-bookprozatext">Ale je rozumnější vynechat líčení tak nesmírného
blouznění a štěstí.</p>

<p class="e-bookprozatext">Juliánova odvaha se vyrovnala jeho štěstí. Když se na
východě počaly nad dalekými komíny za zahradami objevovat červánky, řekl
Matyldě: „Musím slézt po žebříku. Přináším tím oběť, která je vás hodna.
Olupuji se o několik hodin největšího štěstí, které lidská duše může zakusit.
Tu oběť přináším vaší pověsti. Znáte-li mé srdce, pochopíte, jaké násilí si
činím. Budete vždy pro mne tím, čím jste nyní? Ale čest to žádá, to stačí.
Chtěl bych vám ještě říci, že po naší první schůzce nepadlo podezření pouze na
zloděje. Pan de la Mole dal postavit v zahradě hlídku. Pan de Croisenois je
obklopen špehouny, ví se, co kterou noc dělá.“</p>

<p class="e-bookprozatext">Matylda se tomu hlasitě rozesmála. Její matka a jedna
komorná se probudily; najednou na Matyldu někdo za dveřmi promluvil. Julián na
ni pohlédl. Zbledla. Komorné vyhubovala, matku neuznala za hodnu odpovědi…</p>

<p class="e-bookprozatext">„Ale napadne-li jim otevřít okno, uvidí žebřík!“ řekl
jí Julián.</p>

<p class="e-bookprozatext">Sevřel ji ještě jednou v náručí, skočil na žebřík a spíše
sjel, než slezl; v okamžiku stál na zemi.</p>

<p class="e-bookprozatext">Za tři vteřiny byl žebřík pod lipovým stromořadím a Matyldina
čest byla zachráněna. Když se Julián vzpamatoval, viděl, že je celý zakrvácený
a skoro nahý; sjížděje neopatrně dolů, poranil se.</p>

<p class="e-bookprozatext">Nesmírné štěstí mu vrátilo všechnu energii jeho
povahy: kdyby se bylo proti němu postavilo dvacet mužů, byl by je v té chvíli s
radostí napadl. Naštěstí nebyla jeho vojenská udatnost podrobena zkoušce.
Uložil žebřík na obvyklé místo, upevnil jej řetězem a neopominul zahladit
stopy, které žebřík zanechá na záhonu exotických květin pod Matyldiným oknem.</p>

<p class="e-bookprozatext">Když přejížděl rukou po kypré zemi, aby se přesvědčil,
že stopy jsou úplně zahlazeny, ucítil, že mu něco padlo na ruce; byl to celý
pramen Matyldiných vlasů, který si ustřihla a hodila Juliánovi.</p>

<p class="e-bookprozatext">Dívala se z okna.</p>

<p class="e-bookprozatext">„To ti posílá tvá otrokyně,“ volala dosti hlasitě, „na
znamení věčné poslušnosti. Zříkám se své vůle, buď mým pánem.“</p>

<p class="e-bookprozatext">Julián přemožený láskou by byl málem šel znovu pro
žebřík a vylezl k ní opět nahoru. Konečně v něm rozum zvítězil.</p>

<p class="e-bookprozatext">Dostat se ze zahrady do paláce nebylo tak snadné.
Podařilo se mu násilím otevřít dveře u sklepa; když se dostal do domu, musel co
možná nejtišeji vypáčit dveře svého pokoje. Ve svém zmatku nechal totiž v pokoji,
který právě tak spěšně opustil, v kapse kabátu i klíč. „Doufám, že nezapomene
ukrýt všechny ty svršky!“</p>

<p class="e-bookprozatext">Konečně únava zvítězila nad štěstím, a když slunce
vycházelo, upadl v hluboký spánek.</p>

<p class="e-bookprozatext">Zvon volající k obědu ho stěží probudil; šel do
jídelny. Brzy po něm přišla Matylda. Když viděl lásku zračící se v očích té
krásné ženy, zahrnované takovou úctou, prožívala jeho pýcha chvíli velkého
štěstí; ale brzy, když rozvaha nabyla převahy, se polekal.</p>

<p class="e-bookprozatext">Pod záminkou, že měla málo času upravit si účes,
učesala se Matylda tak, aby Julián na první pohled viděl, jak velkou oběť mu přinesla
tím, že si minulé noci ustřihla proud vlasů. Kdyby něco mohlo tak krásnou tvář
zohavit, bylo by se to Matyldě podařilo; její krásné, popelavě plavé vlasy byly
na celé jedné straně na půl palce od hlavy ustřiženy.</p>

<p class="e-bookprozatext">Také jinak byla při obědě velmi neopatrná. Působilo to
skoro dojem, jako by chtěla všem prozradit šílenou lásku, kterou cítila k Juliánovi.
Naštěstí byli toho dne pan de la Mole a markýza velmi zaujati hovorem o chystaném
udílení řádů, na kterém pan de Chaulnes neměl mít podíl. Ke konci jídla se
Matyldě stalo, že v hovoru Juliána oslovila „můj pane“. Celý se zarděl.</p>

<p class="e-bookprozatext">Buď náhodou, anebo proto, že si to paní de la Mole
přála, nebyla toho dne Matylda ani na okamžik sama. Večer, přecházejíc z jídelny
do salónu, našla přece vhodnou chvíli, aby Juliánovi řekla:</p>

<p class="e-bookprozatext">„Doufám, že to nebudete pokládat za výmluvu, řeknu-li
vám, že maminka právě nařídila, aby jedna z jejích komorných spávala se mnou v pokoji.“</p>

<p class="e-bookprozatext">Den rychle uplynul. Julián byl na vrcholu štěstí.
Druhého dne ráno byl už od sedmi hodin v knihovně; doufal, že ho tam Matylda
vyhledá; napsal jí nekonečný dopis.</p>

<p class="e-bookprozatext">Uviděl ji teprve několik hodin později u oběda. Toho
dne byla učesána velmi pečlivě; místo, kde si ustřihla vlasy, bylo s podivuhodnou
dovedností zakryto. Pohlédla několikrát zdvořile a klidně na Juliána. Nebylo
již ani řeči o tom, aby ho nazvala <span class="e-bookdejapoznamkychar"><span class="calibre17">svým pánem</span></span><b class="calibre10"><i class="calibre16">.</i></b></p>

<p class="e-bookprozatext">Juliánovi se překvapením zatajil dech… Matylda si
vyčítala skoro všechno, co pro něho udělala.</p>

<p class="e-bookprozatext">Po zralé úvaze došla k náhledu, že není-li Julián
úplně průměrný člověk, není rozhodně člověk tak vynikající, aby si zasloužil
všechny ty podivné ztřeštěnosti, jichž se pro něho odvážila. Slovem, nemyslila
již na lásku; toho dne byla lásky syta.</p>

<p class="e-bookprozatext">Zato Julián byl vzrušený jako šestnáctileté dítě. Při
obědě, který, jak se mu zdálo, trval celou věčnost, ho mučila střídavě hrozná pochybnost,
překvapení a zoufalství.</p>

<p class="e-bookprozatext">Jakmile to slušnost dovolila, vstal od stolu, spěchal,
či spíše hnal se do stáje, osedlal si sám koně a tryskem odjel; bál se, aby se
nedopustil nějaké nečestné slabosti. „Musím umrtvit své srdce tělesnou
námahou,“ řekl si uháněje do meudonských lesů. „Co jsem udělal, co jsem řekl,
abych si zasloužil takové jednání?</p>

<p class="e-bookprozatext">Nesmím dnes nic dělat, nic říkat,“ pomyslil si vraceje
se do paláce, „musím být i tělesně mrtev, tak jako jsem mrtev duševně.“ Julián
vskutku už nežil, jenom jeho mrtvé tělo se ještě pohybovalo.</p>

</div>
</body>
</html>