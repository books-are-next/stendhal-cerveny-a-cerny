<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_66">30.<br class="calibre14"/>
Lóže v komické opeře</h2>

<p class="e-bookdopiskurzivaodstredu1">… jak
nejčernější mrak <br class="calibre6"/>
nejtěžší hlásí bouř…</p>

<p class="e-bookdopisdopravamensi">— DON JUAN, zpěv I, strofa 73</p>

<p class="e-bookprozatextbezpredsazeniprvradku">Ty prudké citové projevy Juliána spíše
překvapovaly, než činily šťastným. Matyldiny urážky mu dokazovaly, jak správná
byla ruská politika. „<span class="e-bookdejapoznamkychar">Málo mluvit, málo
jednat</span>, to je má jediná spása.“</p>

<p class="e-bookprozatext">Zdvihl Matyldu a posadil ji beze slova opět na
pohovku. Za chvíli jí vstoupily slzy do očí.</p>

<p class="e-bookprozatext">Aby se trochu vzpamatovala, vzala do rukou dopisy paní
de Fervaques a začala je pomalu otvírat. Když poznala maršálčino písmo, trhla
sebou nervózně. Obracela listy, ale nečetla je; skoro všechny dopisy byly šestistránkové.</p>

<p class="e-bookprozatext">„Odpovězte mi alespoň,“ řekla konečně Matylda prosebně
a ani se neodvážila na Juliána pohlédnout. „Víte dobře, že jsem pyšná.
Přiznávám se, že tu nešťastnou vlastnost zavinilo mé společenské postavení a snad
i má povaha. Paní de Fervaques mi tedy uloupila vaše srdce… Přinesla vám také
všechny oběti, k nimž mě přiměla má osudná láska?“</p>

<p class="e-bookprozatext">Hluboké mlčení bylo jedinou Juliánovou odpovědí.
„Jakým právem,“ myslil si, „žádá na mně, abych se dopustil indiskrétnosti nedůstojné
čestného muže?“</p>

<p class="e-bookprozatext">Matylda se pokusila dopisy číst, ale slzy jí v tom
bránily.</p>

<p class="e-bookprozatext">Už měsíc byla nešťastná, ale z hrdosti si své city
nikdy nepřiznala. Jen náhoda přivodila tento citový výbuch. Žárlivost a láska
na chvíli zvítězily nad pýchou. Seděla na pohovce velmi blízko něho. Viděl její
vlasy, její bělostnou šíji; na okamžik zapomněl na všechno, čím byl sám sobě
povinen; ovinul paži kolem jejího těla a přitiskl ji k sobě.</p>

<p class="e-bookprozatext">Obrátila k němu pomalu hlavu. Byl překvapen
neobyčejnou bolestí, která se zračila v jejích očích; jejich výraz byl tak
změněný, že je skoro ani nepoznával.</p>

<p class="e-bookprozatext">Julián cítil, že ho opouštějí síly, tak smrtelně těžká
byla zkouška statečnosti, kterou si ukládal.</p>

<p class="e-bookprozatext">„Ty oči budou zase vyjadřovat pouze chladné pohrdání,“
řekl si, „dám-li se strhnout láskou.“ A zatím ho ona pohaslým hlasem a slovy,
která sotva měla sílu vyslovit, stále znovu a znovu ujišťovala, jak lituje
svého chování, k němuž se nechala strhnout pýchou.</p>

<p class="e-bookprozatext">„Já mám také svou hrdost,“ vypravil ze sebe namáhavě
Julián a jeho tvář prozrazovala strašnou únavu.</p>

<p class="e-bookprozatext">Matylda se k němu prudce obrátila. Slyšet jeho hlas,
to bylo štěstí, v něž již skoro ani nedoufala. V té chvíli proklínala svou
pýchu. Byla by ráda učinila něco neobyčejného, neslýchaného, aby mu dokázala,
jak ho zbožňuje a nenávidí sama sebe.</p>

<p class="e-bookprozatext">„Patrně jen proto, že jsem hrdý,“ pokračoval Julián,
„jste mi na chvíli věnovala svou přízeň. A jistě si mě nyní vážíte jen pro tuto
odvážnou pevnost, kterou má mít každý muž. Mohl bych maršálovou milovat…“</p>

<p class="e-bookprozatext">Matylda se zachvěla; její oči nabyly zvláštního
výrazu. Uslyší svůj rozsudek. Juliánovi její pohnutí neušlo. Cítil, že pozbývá
odvahy.</p>

<p class="e-bookprozatext">„Ach,“ řekl si, poslouchaje planá slova, která jeho
ústa pronášela a jejichž zvuk mu připadal cizí, „kdybych mohl zlíbat tvé bledé
tváře tak, abys o tom nevěděla!</p>

<p class="e-bookprozatext">Mohl bych paní de Fervaques milovat,“ pokračoval a jeho
hlas stále více slábl, „ale nemám ještě bezpečný důkaz o tom, že se o mne
zajímá…“</p>

<p class="e-bookprozatext">Matylda na něho pohlédla. Vydržel její pohled. Aspoň
doufal, že ho výraz tváře neprozradil. Miloval ji celým svým srdcem. Nikdy ji
tak nezbožňoval jako v tomto okamžiku; byl skoro tak vzrušen jako ona. Kdyby
byla měla více chladnokrevnosti a odvahy a použila trochu lsti, byl by jí padl
k nohám a zřekl se celé té plané komedie. Měl dosti síly, aby mohl mluvit dále.
„Ach Korazove,“ volal v duchu, „proč nejste zde! Jak velice bych potřeboval
aspoň jediné slovo, abych podle něho zařídil své chování!“ Ale jeho hlas zatím
říkal:</p>

<p class="e-bookprozatext">„I kdyby mě k ní nepoutal jiný cit, byl bych jí
zavázán vděčností; byla ke mně shovívavá, utěšovala mě, když jiná mnou
pohrdala… Nemohu mít úplnou důvěru v něco, co vypadá jistě velmi lichotivě, ale
nebude mít možná dlouhého trvání.“</p>

<p class="e-bookprozatext">„Pane Bože!“ zvolala Matylda.</p>

<p class="e-bookprozatext">„Nuže, jakou záruku mi dáváte?“ řekl Julián živě a rozhodně.
Zdálo se, že na chvíli zanechal opatrných diplomatických způsobů. „Jakou záruku
mám, kdo mi zaručí, že to, co jste ochotna mi v této chvíli poskytnout, potrvá
déle než dva dny?“</p>

<p class="e-bookprozatext">„Má velká láska a mé neštěstí, nemilujete-li mě už,“
odpověděla, uchopila ho za ruce a obrátila se k němu.</p>

<p class="e-bookprozatext">Prudkým pohybem, který při tom učinila, odsunula se jí
trochu pláštěnka: Julián uviděl její krásná ramena. Její trochu rozcuchané
vlasy v něm vyvolaly sladkou vzpomínku…</p>

<p class="e-bookprozatext"><span class="calibre15">Byl by málem
podlehl. „Jediné neopatrné slovo,“ řekl si, „a začne opět ta dlouhá řada dnů,
které jsem prožil v zoufalství. Paní de Rênal si vždy našla důvod, aby mohla
jednat tak, jak jí velelo srdce; ale tato dívka z vyšší společnosti dovolí
svému srdci rozechvět se jenom tehdy, když si napřed pádnými důvody dokázala,
že se rozechvět musí.“</span></p>

<p class="e-bookprozatext">Tato pravda se mu zjevila v jediném okamžiku a tentýž
okamžik mu vrátil statečnost.</p>

<p class="e-bookprozatext">Vyvinul své ruce, které Matylda tiskla, a s nápadnou
uctivostí od ní trochu odsedl. Nemohl být statečnější. Potom posbíral po pohovce
rozházené dopisy paní de Fervaques a řekl s vybranou zdvořilostí, která v té
chvíli byla krutá:</p>

<p class="e-bookprozatext">„Slečna de la Mole bude tak laskava a dovolí, abych o tom
všem přemýšlel.“ Vzdálil se rychle a odešel z knihovny; slyšela, jak zavírá
venku postupně všechny dveře.</p>

<p class="e-bookprozatext">„Toho ukrutníka to ani nedojalo,“ pomyslila si…</p>

<p class="e-bookprozatext">„Ale proč ukrutníka? Je moudrý, rozumný, dobrý; zato
já jsem vinna více, než si lze představit.“</p>

<p class="e-bookprozatext"><span class="calibre23">Toto přesvědčení
nezměnila. Matylda byla toho dne skoro šťastna, protože neměla smysl pro nic
jiného než pro lásku; člověk by byl řekl, že její duše nebyla nikdy zmítána
pýchou, a jakou pýchou!</span></p>

<p class="e-bookprozatext">Zachvěla se hrůzou, když večer v salóně lokaj
ohlašoval paní de Fervaques. Lokajův hlas se jí zdál zlověstný. Nemohla snést
pohled na maršálovou a rychle odešla. Julián nebyl nijak zvlášť pyšný na těžce
dobyté vítězství a ze strachu, aby se pohledem neprozradil, nevečeřel v domě
markýze de la Mole.</p>

<p class="e-bookprozatext">Jeho láska i štěstí vzrůstaly, čím více se vzdaloval
od okamžiků svedené bitvy; počal se už kárat.</p>

<p class="e-bookprozatext">„Jak jsem jí jen mohl odolat!“ řekl si. „Co když mě
přestane mít ráda? Ta pyšná dívka se může v jediném okamžiku změnit. Musím
přiznat, že jsem se k ní choval ohavně!“</p>

<p class="e-bookprozatext"><span class="calibre15">Cítil, že se večer
musí rozhodně objevit v lóži paní de Fervaques v Komické opeře. Výslovně ho
pozvala. Matylda se jistě dozví o jeho přítomnosti anebo jeho nezdvořilé
nepřítomnosti. Přestože uznával, že je to nutné, neměl zpočátku dosti síly, aby
se ukázal ve společnosti. Kdyby byl nucen s někým mluvit, pozbyl by poloviny
svého štěstí.</span></p>

<p class="e-bookprozatext">Odbíjelo deset hodin. Musel se tam rozhodně ukázat.</p>

<p class="e-bookprozatext">Maršálčina lóže byla naštěstí plná dam. Musel zůstat u
dveří a byl úplně zakryt klobouky. Tím se uchránil před zesměšněním: božská
árie Karolinina zoufalství v <span class="e-bookdejapoznamkychar">Matrimonio
segreto</span> mu vyloudila z očí slzy. Paní de Fervaques ty slzy uviděla;
tvořily takový kontrast s obvyklou mužnou pevností jeho tváře, že duše té
vznešené dámy, jíž se již dávno omrzela sžíravá povýšenecká pýcha, byla dojata.
Ta trocha ženského citu, která jí ještě zbyla, ji nutila promluvit. Chtěla v té
chvíli slyšet zvuk svého hlasu.</p>

<p class="e-bookprozatext">„Viděl jste dámy, de la Mole?“ zeptala se ho. „Sedí ve
třetím pořadí.“ Julián se ihned nahnul do sálu, opíraje se dosti nezdvořile o okraj
lóže. Spatřil Matyldu. V očích se jí třpytily slzy.</p>

<p class="e-bookprozatext">„Dnes není jejich operní den,“ myslil si Julián; „jaká
horlivost!“</p>

<p class="e-bookprozatext">Matylda přiměla matku, aby s ní šla do Opery, ačkoliv
lóže ve třetím pořadí, kterou jim jedna domácí pochlebnice velmi ochotně
nabídla, neodpovídala jejich postavení. Chtěla vidět, bude-li Julián večer s
maršálovou.</p>

</div>
</body>
</html>