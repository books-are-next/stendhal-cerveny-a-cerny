<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_53">17.<br class="calibre14"/>
Starý meč</h2>

<p class="e-bookdopiskurzivaodstredu1">Budu teď
vážný; – už je věru čas, <br class="calibre6"/>
vždyť smích dnes mají za věc <br class="calibre6"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; povážlivou – <br class="calibre6"/>
zlu směj se – ‚Lotře!‘ řekne ctnosti hlas.</p>

<p class="e-bookdopisdopravamensi">— DON JUAN, zpěv XIII</p>

<p class="e-bookprozatextbezpredsazeniprvradku">U večeře se neobjevila. Večer
přišla na okamžik do salónu, ale na Juliána ani nepohlédla. Její chování se mu
zdálo podivné. „Neznám jejich zvyky,“ pomyslil si, „jistě mi to všechno vysvětlí.“
Přece však s neobyčejnou zvědavostí studoval výraz Matyldina obličeje: nemohl
si zatajit, že vypadá tvrdě a zlomyslně. Nebyla to patrně táž žena, která
minulé noci prožívala nebo předstírala záchvaty štěstí, které byly příliš
přehnané, než aby mohly být pravdivé.</p>

<p class="e-bookprozatext">Druhého a třetího dne totéž chladné chování:
nepohlédla na něho a nevšímala si jeho přítomnosti. Julián, sžíraný hlubokým
neklidem, byl na tisíc mil vzdálen vítězným pocitům, které v něm převládaly
prvního dne. „Stala se opět ctnostnou?“ řekl si. „Ne, to bylo pro hrdou Matyldu
slovo příliš měšťácké.</p>

<p class="e-bookprozatext">V obyčejných životních situacích nevěří v náboženství;
miluje náboženství proto, že je velmi prospěšné zájmům její třídy.</p>

<p class="e-bookprozatext">Ale nemohla by si z pouhého jemnocitu vyčítat hřích,
jehož se dopustila?“ Julián byl přesvědčen, že byl jejím prvním milencem.</p>

<p class="e-bookprozatext">„Ale nutno přiznat,“ říkal si v jiných chvílích, „že v
jejím jednání není ani trochu naivnosti, prostoty a něhy; nikdy jsem ji neviděl
tak pyšnou. Že by mnou pohrdala? Byla by schopná jen pro můj nízký původ si
vyčítat, co pro mne udělala.“</p>

<p class="e-bookprozatext">Zatímco Julián měl plnou hlavu představ čerpaných z knih
a ze vzpomínek na Verrières a viděl v duchu přelud něžné milenky, která od té
chvíle, kdy svého milence učinila šťastným, zapomíná na sebe, Matyldina
samolibost se proti němu bouřila.</p>

<p class="e-bookprozatext">Poněvadž se již dva měsíce nenudila, přestala se nudy
bát; Julián tím nevědomky pozbyl své největší výhody.</p>

<p class="e-bookprozatext">„Sama jsem mu dala nad sebou moc!“ řekla si slečna de
la Mole s pocitem nejchmurnějšího smutku. „Je pravda, že má smysl pro čest; ale
vydráždím-li jeho ješitnost do krajnosti, pomstí se tím, že prozradí naše styky.“
Matylda neměla dosud milence; ale právě v těch chvílích života, kdy i nejvyprahlejší
duše mívají krásné iluze, byla vydána napospas nejtrpčím úvahám.</p>

<p class="e-bookprozatext">„Má nade mnou nesmírnou moc, protože mě ovládá
strachem, a doženu-li ho k nejhoršímu, může mě krutě potrestat.“ Tato myšlenka
stačila, aby Julián v Matyldiných očích klesl. Odvážnost byla nejsilnějším
rysem její povahy. Vzrušit a vyléčit z nudy, která ji stále přepadala, ji mohlo
jen vědomí, že dává v sázku celý svůj život.</p>

<p class="e-bookprozatext">Když ho ani třetího dne slečna de la Mole neuznala za
hodna pohledu, šel za ní Julián po večeři do kulečníkového pokoje, ačkoliv
viděl, že si to nepřeje.</p>

<p class="e-bookprozatext">„Pane Soreli, domníváte se asi, že jste nabyl nade
mnou velikých práv,“ řekla mu, stěží ovládajíc hněv, „poněvadž chcete se mnou
mluvit, ačkoliv vám dávám jasně najevo, že si to nepřeji… Víte, že si něco
takového ke mně ještě nikdo nedovolil?“</p>

<p class="e-bookprozatext">Rozmluva obou milenců byla podivná; neuvědomovali si
ani, že se navzájem hrozně nenávidí. Protože ani jeden, ani druhý nebyli
trpěliví, ale byli zvyklí slušně se chovat, prohlásili zanedlouho zcela jasně,
že se navždy rozcházejí.</p>

<p class="e-bookprozatext">„Přísahám vám, že zachovám věčnou mlčenlivost; dodal
bych dokonce, že na vás nikdy nepromluvím, kdybych se nebál, že by vaše pověst
mohla utrpět tou nápadnou změnou.“ Poklonil se uctivě a odešel.</p>

<p class="e-bookprozatext">Bez velkého přemáhání vykonal, co pokládal za svou
povinnost; vůbec mu nenapadlo, že by mohl být zamilován do slečny de la Mole.
Není pochyby, že ji nemiloval ani před třemi dny, když byl skryt v mahagonové
skříni. Ale v jeho duši se všechno rychle změnilo, když viděl, že se s ní
navždy rozešel.</p>

<p class="e-bookprozatext">Krutá paměť mu počala neúprosně připomínat
sebenepatrnější podrobnosti té noci, která ho ve skutečnosti nechala tak
chladným.</p>

<p class="e-bookprozatext">Již první noc potom, kdy si prohlásili, že se na věky
rozcházejí, Julián div nezešílel; byl nucen si přiznat, že slečnu de la Mole
miluje.</p>

<p class="e-bookprozatext">Po tomto objevu následovaly hrozné vnitřní boje: jeho
citový život byl úplně rozvrácen.</p>

<p class="e-bookprozatext">Za dva dny poté, místo aby se k panu de Croisenois
choval pyšně, byl by ho skoro s pláčem objal.</p>

<p class="e-bookprozatext">Neutuchající bolest ho přivedla na dobrý nápad.
Rozhodl se, že odcestuje do Languedoku; přichystal si zavazadlo a šel na poštu.</p>

<p class="e-bookprozatext">Myslil, že omdlí, když se v poštovní kanceláři
dověděl, že zvláštní náhodou je příští den v dostavníku do Toulouse jedno místo
volné. Zamluvil si je a vrátil se opět domů, aby ohlásil markýzovi svůj odjezd.</p>

<p class="e-bookprozatext">Pan de la Mole nebyl doma. Více mrtvý než živý šel
Julián do knihovny, aby tam na něho počkal. Jak mu bylo, když tam zastihl
slečnu de la Mole?</p>

<p class="e-bookprozatext">Když ho viděla vcházet, zatvářila se tak nevlídně, že
tomu Julián musel porozumět.</p>

<p class="e-bookprozatext">Přemožen bolestí a zmaten překvapením, Julián se
dopustil slabosti, že se jí zeptal nejněžnějším tónem: „Už mě tedy nemilujete?“</p>

<p class="e-bookprozatext">„Hrozím se toho, že jsem se vzdala prvnímu, kdo se mi
namanul,“ řekla Matylda a rozplakala se vztekem na sebe.</p>

<p class="e-bookprozatext"><span class="e-bookdejapoznamkychar">„Prvnímu, kdo se
vám namanul!“</span> zvolal Julián a vrhl se ke starému středověkému meči,
který uchovávali v knihovně jako zajímavou starožitnost.</p>

<p class="e-bookprozatext">Bolest, kterou ve chvíli, kdy slečnu de la Mole
oslovil, pokládal za nesnesitelnou, zvýšila se stonásobně slzami hanby, které
ji viděl prolévat. Byl by býval nejšťastnějším člověkem, kdyby ji byl mohl
zabít.</p>

<p class="e-bookprozatext">V okamžiku, kdy se mu po dosti velké námaze podařilo
vytáhnout meč z jeho starobylé pochvy, Matylda, okouzlená tak novým dojmem,
přistoupila hrdě k němu; slzy jí vyschly.</p>

<p class="e-bookprozatext">Vtom si Julián vzpomněl na svého dobrodince, markýze
de la Mole. „Zabil bych jeho dceru!“ řekl si, „jaká hrůza!“ a chystal se odhodit
meč. „Jistě,“ pomyslil si, „by se dala do smíchu při tom melodramatickém
gestu.“ Tato myšlenka mu vrátila rozvahu. Prohlížel si pozorně čepel starého
meče, jako by na něm hledal nějakou rezavou skvrnu, pak jej zastrčil do pochvy
a s největším klidem jej pověsil na pozlacený bronzový hřebík, na němž visel
předtím.</p>

<p class="e-bookprozatext">Celý ten výjev, ke konci velmi pomalý, trval dobrou
minutu; slečna de la Mole se naň dívala s údivem: „Můj milenec by mě tedy byl
málem zabil!“ řekla si.</p>

<p class="e-bookprozatext">Tato myšlenka ji přenesla do nejkrásnějších dob
století Karla IX. a Jindřicha III.</p>

<p class="e-bookprozatext">Stála nepohnutě před Juliánem, který právě pověsil meč
na stěnu, a hleděla naň očima, v nichž nebylo již nenávisti. Je třeba uznat, že
v té chvíli byla velmi svůdná; nevypadala už jistě ani trochu jako pařížská
loutka. (To právě Julián Pařížankám nejvíce vytýkal.)</p>

<p class="e-bookprozatext">„Dopustím se pro něho opět nějaké slabosti,“ pomyslila
si Matylda; „podlehnu-li opět, a to poté, kdy jsem s ním mluvila tak rozhodně,
pak se bude teprve pokládat za mého pána a velitele.“ Utekla.</p>

<p class="e-bookprozatext">„Bože, jak je krásná!“ řekl Julián, když ji viděl
utíkat. „A tato žena se mi ani ne před týdnem vrhla s takovou náruživostí do
náručí… ty chvíle se nikdy nevrátí! A je to mou vinou! Tehdy, kdy došlo k té
neobyčejné a pro mne tak zajímavé události, jsem pro to neměl smyslu!… Musím
přiznat, že jsem se narodil s velmi povrchní a velmi nešťastnou povahou.“</p>

<p class="e-bookprozatext">Vešel markýz; Julián mu rychle oznámil svůj odjezd.</p>

<p class="e-bookprozatext">„Kam?“ zeptal se ho pan de la Mole.</p>

<p class="e-bookprozatext">„Do Languedoku.“</p>

<p class="e-bookprozatext">„Nechte toho, prosím, čeká vás mnohem větší úkol.
Pojedete-li někam, pojedete na sever, dokonce, po vojensku řečeno, ukládám vám
domácí vězení. Budu vám vděčen, nebudete-li nikdy z domu déle než dvě nebo tři
hodiny; mohu vás každou chvíli potřebovat.“</p>

<p class="e-bookprozatext">Julián se uklonil a odešel beze slova. Markýz se
udiveně díval za ním. Julián nebyl s to s někým mluvit; zavřel se v pokoji. Tam
mohl podle libosti přehánět krutost svého osudu.</p>

<p class="e-bookprozatext">„Nesmím se tedy ani vzdálit,“ pomyslil si, „Bůh ví,
jak dlouho mě markýz zdrží v Paříži; Bože, co se se mnou stane? A nemám jediného
přítele, s nímž bych se mohl poradit; abbé Pirard by mě nenechal domluvit ani
první větu, hrabě Altamira by mi navrhl, abych se připojil k nějakému spiknutí.
Vždyť šílím, cítím, že šílím!</p>

<p class="e-bookprozatext">Kdo mi poradí? Co se se mnou stane?“</p>

</div>
</body>
</html>