<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_52">16.<br class="calibre14"/>
Jedna hodina v noci</h2>

<p class="e-bookdopiskurzivaodstredu">Zahrada byla velmi rozsáhlá, upravená před
několika lety s dokonalým vkusem. Ale stromy byly přes sto let staré. Bylo v tom
něco venkovského.</p>

<p class="e-bookdopisdopravamensi">— MASSINGER</p>

<p class="e-bookprozatextbezpredsazeniprvradku">Julián chtěl psát Fouquému nový
dopis, v němž by odvolal své dřívější přání, ale vtom tlouklo jedenáct hodin.
Zavřel hlučně dveře, jako by se byl zevnitř zamkl. Vykradl se ven. Chtěl pozorovat,
co se v domě děje, zejména ve čtvrtém poschodí, kde bydlelo služebnictvo.
Neviděl nic zvláštního. Jedna z komorných paní de la Mole pořádala večírek,
sloužící pili punč a byli velmi veselí. „Kdo se teď tak směje,“ myslil si
Julián, „nepůjde jistě na noční výpravu; byli by vážnější.“ Konečně odešel do
zahrady a skryl se v tmavém koutě. „Mají-li v úmyslu provést vše bez vědomí
domácího služebnictva, dopraví sem lidi, kteří mě mají překvapit, přes zahradní
zeď.</p>

<p class="e-bookprozatext">Bude-li pan de Croisenois jen trochu rozvážný, musí mu
napadnout, že pro dívku, kterou si chce vzít, bude méně kompromitující, dá-li
mě přistihnout dříve, než vstoupím do jejího pokoje.“</p>

<p class="e-bookprozatext">Vykonal velmi přesnou vojenskou obhlídku. „Jde o mou
čest,“ pomyslil si, „dopustím-li se nějaké hlouposti, nebude pro mne omluvou,
řeknu-li si: Na to jsem nepomyslil.“</p>

<p class="e-bookprozatext">Noc byla zoufale jasná. K jedenácté hodině vyšel
měsíc, v půl jedné plně ozařoval průčelí domu obrácené do zahrady.</p>

<p class="e-bookprozatext">„Matylda je šílená,“ řekl si Julián. Když bila jedna
hodina, bylo v oknech hraběte Norberta ještě světlo. Jakživ nezakusil Julián
tolik strachu; uvědomoval si jen nebezpečí svého činu a necítil ani trochu
nadšení.</p>

<p class="e-bookprozatext">Uchopil ohromný žebřík, počkal pět minut, aby Matylda
měla čas k odvolání rozkazu, a v jednu hodinu pět minut přistavil žebřík k jejímu
oknu. S pistolí v ruce vystupoval tiše nahoru a divil se, že ho nikdo nenapadl.
Když se blížil k oknu, otevřelo se bez hluku:</p>

<p class="e-bookprozatext">„Konečně jste zde, pane Soreli,“ řekla mu Matylda
velmi vzrušeně, „už hodinu vás sleduji.“</p>

<p class="e-bookprozatext">Julián byl ve velkých rozpacích; nevěděl, jak se
chovat, necítil ani trochu lásky. Aby překonal rozpaky, chtěl být odvážným a pokusil
se Matyldu políbit.</p>

<p class="e-bookprozatext">„Fuj!“ zvolala a odstrčila ho.</p>

<p class="e-bookprozatext">Byl velmi rád, že ho odbyla; rozhlédl se rychle kolem
sebe. Měsíc svítil tak jasně, že stíny, které tvořil v pokoji slečny de la
Mole, byly černé. „Někdo zde může být skryt, aniž ho vidím,“ pomyslil si.</p>

<p class="e-bookprozatext">„Co máte v boční kapse kabátu?“ zeptala se ho Matylda;
byla ráda, že má o čem mluvit. Trpěla podivná muka; všechny pocity zdrženlivosti
a ostýchavosti, tak přirozené u dívky z dobré rodiny, nabyly opět vrchu a působily
jí trýzeň.</p>

<p class="e-bookprozatext">„Mám s sebou všechny možné zbraně i pistole,“
odpověděl Julián a byl neméně rád, že může něco říci.</p>

<p class="e-bookprozatext">„Musíte odstranit žebřík,“ řekla Matylda.</p>

<p class="e-bookprozatext">„Je příliš velký a může v přízemí rozbít okna salónu
nebo okna v mezipatru.“</p>

<p class="e-bookprozatext">„Nesmíte rozbít okno,“ pokračovala Matylda. Marně se
snažila najít tón obvyklé rozmluvy. „Mohl byste, myslím, spustit žebřík po
provaze, který bychom uvázali na první příčku. Mívám u sebe vždy zásobu provazů.“</p>

<p class="e-bookprozatext">„A to že je zamilovaná žena!“ pomyslil si Julián. „Ta
se odvažuje mluvit o lásce! Tolik chladnokrevnosti, tolik rozvahy a opatrnosti
mi ukazuje dosti jasně, že nezvítězím nad panem de Croisenois tak, jak jsem se
ve své hlouposti domníval, ale že se jen stanu docela prostě jeho nástupcem.
Ale konečně, co mi na tom sejde! Což ji miluji? Budu triumfovat nad markýzem
tím, že bude zuřit, že má nástupce, a bude zuřit ještě více, že tím nástupcem
jsem já. Jak pyšně se na mne včera večer díval v kavárně Tortoni a tvářil se,
že mě nepoznává. A jak nevlídně mě potom pozdravil, když se tomu již nemohl
vyhnout!“</p>

<p class="e-bookprozatext">Julián uvázal provaz na poslední příčku žebříku, a vykloniv
se silně z balkónu, pomalu jej spouštěl, aby se nedotkl okenních tabulí. „Je-li
někdo v Matyldině pokoji ukryt,“ myslil si. „měl by nyní nejlepší příležitost
mě zabít.“ Ale všude panovalo dále hluboké ticho.</p>

<p class="e-bookprozatext">Žebřík se dotkl země. Julián jej uložil podél zdi na
záhon exotických květin.</p>

<p class="e-bookprozatext">„Co řekne matka,“ řekla Matylda, „až uvidí, že její
krásné rostliny jsou polámány!… Musíte vyhodit provaz,“ dodala velmi chladnokrevně,
„kdyby jej viděli viset z balkónu, dalo by se to těžko vysvětlit.“</p>

<p class="e-bookprozatext">„Ale jak se já dostat odtud?“ zeptal se Julián
žertovně, napodobuje kreolský způsob řeči. (Jedna jejich pokojská pocházela ze
San Dominga.)</p>

<p class="e-bookprozatext">„Odejdete dveřmi,“ řekla Matylda, nadšená tím nápadem.
„Ach! Jak je hoden mé lásky!“ pomyslila si.</p>

<p class="e-bookprozatext">Julián spustil provaz do zahrady. Matylda mu stiskla
rámě. Myslil, že ho uchopil nepřítel; obrátil se prudce a vytáhl dýku. Matyldě
se zdálo, že se kdesi otevřelo okno. Zůstali stát nehnutě a se zatajeným
dechem. Měsíc je plně ozařoval. Hluk se neopakoval, nebylo tedy již třeba se
bát.</p>

<p class="e-bookprozatext">Znovu upadli oba do velkých rozpaků. Julián se
přesvědčil, že dveře jsou zavřeny na všechny závory. Byl by se rád podíval pod
postel, ale neodvážil se. Mohli tam ukrýt jednoho nebo i dva lokaje. Ze
strachu, aby si později nic nevyčítal, nakonec přece pod postel nahlédl.</p>

<p class="e-bookprozatext">Matyldu mučily všechny úzkosti, do nichž uvádí
nesmělost. Hrozila se svého postavení.</p>

<p class="e-bookprozatext">„Co jste udělal s mými dopisy?“ řekla konečně.</p>

<p class="e-bookprozatext">„To je dobrá příležitost zmást ty pány, poslouchají-li
nás. Vyhnu se tím boji,“ uvažoval Julián.</p>

<p class="e-bookprozatext">„První dopis je schován ve velké protestantské bibli,
kterou jsem včera večer dostavníkem poslal velmi daleko odtud.“</p>

<p class="e-bookprozatext">Mluvil zřetelně, aby to slyšeli lidé, kteří mohli být
ukryti ve velkých mahagonových skříních, do nichž se už neodvážil podívat.</p>

<p class="e-bookprozatext">„Ostatní dva jsem dal na poštu a poslal jsem je na
stejnou adresu.“</p>

<p class="e-bookprozatext">„Pane Bože, nač všechna ta opatření?“ zeptala se
Matylda udiveně.</p>

<p class="e-bookprozatext">„Proč bych lhal?“ myslil si Julián a přiznal se jí,
jaké měl podezření.</p>

<p class="e-bookprozatext">„Proto jsi byl ve svých dopisech tak chladný!“ zvolala
Matylda spíše s přízvukem blouznivé horoucnosti než něhy.</p>

<p class="e-bookprozatext">Julián si toho odstínu nevšiml. To, že mu začala
tykat, ho zbavilo rozvahy, nebo to aspoň rozptýlilo jeho podezření; odvážil se
tu krásnou dívku, která v něm budila takovou úctu, sevřít v náručí. Setkal se
pouze s nepatrným odporem.</p>

<p class="e-bookprozatext">Jako kdysi v Besançonu u Amandy Binetové, musela mu i nyní
z rozpaků vypomoci paměť; odříkal některé z nejkrásnějších vět <span class="e-bookdejapoznamkychar">Nové Heloisy</span><b class="calibre10"><i class="calibre16">.</i></b></p>

<p class="e-bookprozatext">„Jsi pravý muž,“ odpověděla mu, neposlouchajíc příliš
jeho fráze; „přiznám se ti, že jsem chtěla vyzkoušet tvou zmužilost. Tvá počáteční
podezření a tvé rozhodnutí dokazují, že jsi ještě odvážnější, než jsem
myslila.“</p>

<p class="e-bookprozatext">Matylda se do tykání nutila; to nezvyklé oslovování
zaměstnávalo její mysl více než to, co říkala. Její tykání, v němž nebylo
něžnosti, nepůsobilo Juliánovi radost. Divil se sám, že se necítí šťasten; konečně,
aby si uvědomil své štěstí, povolal si na pomoc rozum. Viděl, že ta hrdá a ve
svých chválách velmi zdrženlivá dívka si ho váží; těmito úvahami dospěl k štěstí
z ješitnosti.</p>

<p class="e-bookprozatext">Nebyla to ovšem duševní rozkoš, kterou nalézal někdy u
paní de Rênal. V jeho citech v první chvíli nebylo něhy. Bylo to nejvyšší štěstí
ctižádosti a Julián byl především ctižádostivý. Mluvil opět o lidech, na něž
měl podezření, a o opatřeních, která udělal. Přitom přemýšlel, jak by mohl
svého vítězství využít.</p>

<p class="e-bookprozatext">Matylda byla ještě stále ve velkých rozpacích a jakoby
poděšena tím, co učinila, a byla proto ráda, že má o čem mluvit. Uvažovali o tom,
jak by se mohli opět vidět. Julián pociťoval uspokojení ze své duševní převahy
a zmužilosti, které projevoval i v tomto rozhovoru. Musejí se mít na pozoru
před velmi bystrozrakými lidmi; malý Tanbeau je jistě špehoun, ale Matylda a Julián
nejsou také hloupí. Co je jednoduššího než sejít se v knihovně a tam umluvit
vše ostatní?</p>

<p class="e-bookprozatext">„Mohu se objevit ve všech částech paláce a nevzbudí to
podezření,“ dodával Julián, „snad i v pokoji paní de la Mole.“ Bylo totiž nutno
jím projít, když se šlo do pokoje její dcery. Kdyby Matylda myslela, že by bylo
lépe, aby k ní vždy přicházel po žebříku, vydával by se v to nepatrné nebezpečí
s nadšením.</p>

<p class="e-bookprozatext">Matylda byla při jeho řeči nemile dotčena jeho
vítěznou tváří. „Cítí se být mým pánem!“ řekla si. Už ji trápily výčitky
svědomí. Její rozum se hrozil neuvěřitelné pošetilosti, jíž se právě dopustila.
Kdyby byla mohla, byla by zničila sebe i Juliána. Když chvílemi úsilím vůle
umlčela výčitky svědomí, pocit ostýchavosti a studu ji činily velmi nešťastnou.
Netušila, že se dostane do tak hrozného stavu.</p>

<p class="e-bookprozatext">„Musím přece na něho mluvit,“ řekla si nakonec, „sluší
se přece, aby žena na svého milence mluvila.“ A tu, aby dostála povinnosti, s něhou,
jíž bylo mnohem více ve slovech, jichž užívala, než ve zvuku jejího hlasu, vypravovala
mu o rozhodnutích, jež kvůli němu v posledních dnech učinila.</p>

<p class="e-bookprozatext">Rozhodla se, že bude jeho, odváží-li se přijít k ní po
zahradníkově žebříku, tak jak mu to přikázala. Ale nikdy snad nebyly věci tak
něžné řečeny chladnějším a zdvořilejším tónem. Až do té chvíle bylo jejich
dostaveníčko mrazivě chladné. Člověk by byl lásku pokládal za nenávist. Jaké
mravní naučení pro mladou nerozumnou dívku! Stojí to za to, pro takovou chvíli
obětovat budoucnost?</p>

<p class="e-bookprozatext">City, jimiž je žena povinna sama sobě, odolávaly i tak
pevné vůli, jako byla Matyldina, s takovou houževnatostí, že povrchní pozorovatel
by byl mohl její váhání pokládat za následek nejzarytější nenávisti. Konečně se
však stala Juliánovou roztomilou milenkou.</p>

<p class="e-bookprozatext">Po pravdě řečeno, její oddání bylo poněkud <span class="e-bookdejapoznamkychar">chtěné</span><b class="calibre10"><i class="calibre16">.</i></b> Její vášnivá láska
byla spíše napodobením nějakého vzoru než skutečností.</p>

<p class="e-bookprozatext">Slečna de la Mole se domnívala, že plní povinnost vůči
sobě samé i vůči svému milenci. „Ubohý hoch,“ myslila si, „byl tak statečný,
musí být šťasten, jinak bych byla bezcharakterní.“ Ale přesto by se byla chtěla
i za cenu věčného neštěstí vykoupit z krutého nezbytí, v němž se octla.</p>

<p class="e-bookprozatext">Přes hrozné násilí, jež si dělala, dovedla úplně
ovládat svá slova.</p>

<p class="e-bookprozatext">Ani jediné slovo lítosti nebo výčitky nezkalilo noc,
která se Juliánovi zdála spíše podivná než šťastná. „Jaký rozdíl, Bože, proti
těm posledním čtyřiadvaceti hodinám ve Verrières! Ty jemné pařížské způsoby
objevily tajemství, jak zkazit všechno, i lásku,“ řekl si ve své krajní
nespravedlnosti.</p>

<p class="e-bookprozatext">Takovým úvahám se oddával, když stál v jedné z vysokých
magahonových skříní, do níž se musel ráno ukrýt při prvním šramotu v bytě paní
de la Mole, jenž sousedil s Matyldiným pokojem. Matylda šla s matkou na mši,
komorné z pokoje brzy odešly a Juliánovi se lehce podařilo vykrást se z pokoje
dříve, než se vrátily ukončit svou práci.</p>

<p class="e-bookprozatext">Vsedl na koně a vyhledával nejopuštěnější lesní kouty
poblíž Paříže. Byl mnohem více udiven než šťasten. Štěstí, které chvílemi naplňovalo
jeho duši, podobalo se štěstí mladého podporučíka, kterého vrchní velitel pro
nějaký vynikající čin jmenoval přímo plukovníkem. Zdálo se mu, že se vznáší v nesmírné
výši. Vše, co bylo ještě předešlého dne nad ním, bylo nyní vedle něho nebo
dokonce pod ním. Čím dále jel, tím více jeho štěstí vzrůstalo.</p>

<p class="e-bookprozatext">Necítila-li Matylda ani trochu něžnosti, bylo to
proto, že celým svým chováním vůči němu, třebaže se ta slova zdají velmi
podivná, jen plnila svou povinnost. Ve všech událostech dnešní noci nebylo pro
ni nic nepředvídaného mimo bolest a hanbu, jež našla místo té úplné blaženosti,
o níž mluví romány.</p>

<p class="e-bookprozatext">„Zmýlila jsem se snad?“ řekla si. „Miluji ho vůbec?“</p>

</div>
</body>
</html>