<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="e-booknadpis" id="calibre_pb_18">15.<br class="calibre14"/>
Kuropění</h2>

<p class="e-bookdopiskurzivaodstredu1">Láska,
toť latinsky je amor <br class="calibre6"/>
a z lásky pochází též mor <br class="calibre6"/>
a všechna starost, která moří, <br class="calibre6"/>
smutek, pláč, zločin, lest, mord.</p>

<p class="e-bookdopisdopravamensi">— HESLO LÁSKY</p>

<p class="e-bookprozatextbezpredsazeniprvradku">Kdyby byl měl Julián jen trochu
zkušenosti, kterou si bezdůvodně přisvojoval, byl by si mohl druhého dne blahopřát
k účinku své cesty do Verrières. Jeho nepřítomnost způsobila, že paní de Rênal
zapomněla na jeho neobratné chování. Byl zase celý den mrzutý; k večeru mu
napadla směšná myšlenka, s níž se se vzácnou odvahou svěřil paní de Rênal.</p>

<p class="e-bookprozatext">Sotva usedli v zahradě, přiblížil Julián, nečekaje
ani, až se úplně setmí, ústa k uchu paní de Rênal, a nedbaje nebezpečí, že ji
může hrozně kompromitovat, řekl jí:</p>

<p class="e-bookprozatext">„Milostivá paní, dnes v noci ve dvě hodiny přijdu k vám
do pokoje, musím vám něco říci.“</p>

<p class="e-bookprozatext">Julián se chvěl úzkostí, že jeho žádost bude
odmítnuta, úloha svůdce ho tak hrozně tížila, že kdyby byl mohl dělat, co
chtěl, byl by se na několik dní zavřel do pokoje, aby paní de Rênal a její
přítelkyni neviděl. Chápal, že svým včerejším násilným chováním pokazil všechny
úspěchy předchozího dne, a nevěděl kudy kam.</p>

<p class="e-bookprozatext">Paní de Rênal odpověděla na Juliánův nestydatý návrh
se skutečným a nepřeháněným rozhořčením. Zdálo se mu, že z její stručné
odpovědi vycítil opovržení. Je jisté, že v té tiché, zašeptané odpovědi bylo
slovo <span class="e-bookdejapoznamkychar">fuj</span><b class="calibre10"><i class="calibre16">.</i></b> Pod
záminkou, že chce něco říci dětem, odešel Julián do jejich pokoje, a když se
vrátil, sedl si k paní Dervillové, hodně daleko od paní de Rênal. Tím se
připravil o jakoukoliv možnost vzít ji za ruku. Rozmluva byla vážná a až na několik
okamžiků mlčení, za nichž usilovně přemýšlel, zhostil se úlohy velmi dobře.
„Proč jenom nemohu přijít na nějaký obratný tah,“ uvažoval, „který by přinutil
paní de Rênal, aby opětovala ty výmluvné projevy něžnosti, jež vzbudily ve mně
před třemi dny přesvědčení, že je již moje!“</p>

<p class="e-bookprozatext">Julián byl skoro zoufalý, že se mu jeho plán nedaří.
Ale nic by ho nebylo přivedlo více do rozpaků než úspěch.</p>

<p class="e-bookprozatext">Když se o půlnoci rozešli, namlouval si ve svém
pesimismu, že jím paní Dervillová pohrdá a že na tom pravděpodobně není lépe
ani s paní de Rênal.</p>

<p class="e-bookprozatext">Julián byl velmi rozmrzelý, cítil se hluboce ponížen a
nemohl spát. Nechtěl se smířit s myšlenkou, že by se měl vzdát své přetvářky,
svého plánu, žít ze dne na den s paní de Rênal a spokojovat se jako dítě
štěstím, které den přináší.</p>

<p class="e-bookprozatext">Lámal si hlavu až do únavy, aby vymyslil nějakou
důmyslnou lest, ale za chvíli se mu každá zdála nesmyslná; byl zkrátka velmi
nešťasten, když na zámeckých hodinách odbíjely dvě hodiny.</p>

<p class="e-bookprozatext">Jejich zvuk ho probudil, jako kuropění probudilo
svatého Petra. Nadešla chvíle zkoušky. Od okamžiku, kdy učinil svůj opovážlivý
návrh, už na něj nevzpomněl; byl tak špatně přijat!</p>

<p class="e-bookprozatext">„Řekl jsem jí, že přijdu ve dvě hodiny,“ pravil si
vstávaje, „možná, že jsem nezkušený a hrubý, jak se sluší na selského synka.
Paní Dervillová mi to dala dosti jasně najevo, ale nebudu aspoň slabochem.“</p>

<p class="e-bookprozatext">Julián mohl být spokojen se svou odvahou; jakživ si
nečinil větší násilí. Když otvíral dveře, třásl se tak, že kolena pod ním
klesala a musel se opřít o zeď.</p>

<p class="e-bookprozatext">Byl bez střevíců. Šel si poslechnout ke dveřím pokoje
pana de Rênal a slyšel ho, jak uvnitř chrápe. To ho mrzelo. Teď už neměl
výmluvu, aby k ní nešel. Ale Bože, co tam bude dělat? Neměl žádný plán, a kdyby
byl nějaký měl, nebyl by jej mohl ve svém zmatku provést.</p>

<p class="e-bookprozatext">Když vešel do úzké chodby, která vedla k pokoji paní
de Rênal, trpěl tisíckrát více, než kdyby se ubíral na smrt. Chvějící se rukou
a se strašným lomozem otevřel dveře.</p>

<p class="e-bookprozatext">Pokoj byl osvětlen; na krbu hořela noční lampička; to
bylo nové neštěstí, jehož se nenadál. Když ho paní de Rênal uviděla, vyskočila
z lůžka. „Nešťastníku!“ zvolala. Oba byli zmateni. Julián zapomněl na své
pošetilé plány a vrátil se k přirozené úloze; nelíbit se tak rozkošné ženě bylo
by pro něho největším neštěstím. Na její výčitky odpověděl pouze tím, že se jí
vrhl k nohám a objal jí kolena. Tvrdá slova paní de Rênal se dotkla Juliána
tak, že se rozplakal.</p>

<p class="e-bookprozatext">Když za několik hodin vyšel z jejího pokoje, neměl už,
řečeno románovým slohem, čeho si přát. Lásce, kterou vzbudil, a neočekávanému
dojmu, kterým na něho zapůsobila její svůdná krása, děkoval za vítězství, k němuž
by mu nebyla dopomohla žádná nemotorná taktika.</p>

<p class="e-bookprozatext">Ale byl obětí podivné pýchy a i v nejsladších
okamžicích si namlouval, že hraje úlohu muže zvyklého svádět ženy: vynaložil neuvěřitelné
úsilí na to, aby pokazil vše, co měl v sobě milého. Místo aby vnímal smyslové
vzněty, které vzbuzoval, a výčitky, jež jenom zvyšovaly její lásku, myslil
stále jen na <span class="e-bookdejapoznamkychar">povinnost</span><b class="calibre10"><i class="calibre16">.</i></b>
Bál se, že by si hrozně vyčítal a že by se na věky zesměšnil, kdyby se odchýlil
od ideálního vzoru, za kterým chtěl jít. Slovem, právě to, co Juliána
povznášelo nad jiné, bránilo mu vychutnat štěstí, jež se mu nabízelo. Počínal
si jako šestnáctiletá dívka s krásnými růžovými tvářemi, která je tak pošetilá,
že když jde na ples, ještě se nalíčí.</p>

<p class="e-bookprozatext">Paní de Rênal byla Juliánovým příchodem na smrt
polekána; zmocnila se jí hrůza. Jeho pláč a zoufalství ji připravily o rozvahu.</p>

<p class="e-bookprozatext">Dokonce, i když mu již neměla co odepřít, odstrkovala
Juliána s opravdovým rozhořčením od sebe, ale hned nato se mu vrhala do náručí.
Počínala si jako smyslů zbavená. Byla přesvědčena, že je bez milosrdenství odsouzena
k věčnému zatracení, a myšlenky na peklo se snažila přehlušit nejvášnivějšími
polibky. Zkrátka nic by nebylo chybělo ke štěstí našeho hrdiny, ani žhoucí
citovost ženy, která se mu právě oddala, kdyby se byl dovedl z toho těšit. Jeho
odchodem neustalo její roznícení, které proti své vůli prožívala, ani boj s výčitkami
svědomí, které ji mučily.</p>

<p class="e-bookprozatext">„Pane Bože! Být šťasten, být milován je pouze toto?“
bylo první myšlenkou Juliánovou, když se vrátil do pokoje. Byl překvapen a zmaten
jako člověk, který právě dosáhl toho, po čem toužil. Touha se mu stala
zvyklostí, nenacházel však již, po čem by mohl toužit, a přece ještě neměl na
co vzpomínat. Jako vojín při návratu ze slavnostní přehlídky probíral Julián
pozorně znovu všechny podrobnosti svého chování. „Neopominul jsem nic, čím jsem
sám sobě povinen? Hrál jsem dobře svou úlohu?“</p>

<p class="e-bookprozatext">Ale jakou úlohu? Úlohu muže zvyklého oslňovat ženy.</p>

</div>
</body>
</html>