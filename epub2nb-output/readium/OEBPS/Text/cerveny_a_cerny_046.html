<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis">10.<br class="calibre14"/>
Královna Markéta</h2>


<p class="e-bookdopiskurzivaodstredu">Lásko! V jakých ztřeštěnostech nacházíme
kvůli tobě potěšení!</p>

<p class="e-bookdopisdopravamensi">— LIST PORTUGALSKÉ JEPTIŠKY</p>

<p class="e-bookprozatextbezpredsazeniprvradku"><span class="calibre17">Julián
pročetl ještě jednou dopisy. Když zazněl zvon k večeři, řekl si: „Jak směšný
jsem asi připadal té pařížské loutce! Jak jsem byl hloupý, že jsem jí otevřeně
řekl, nač jsem myslil! Ale možná, že ta hloupost nebyla tak velká. V tomto
případě byla mne důstojná jen pravda.</span></p>

<p class="e-bookprozatext">Proč se mě vlastně vyptává na tak důvěrné věci! Ta
otázka byla od ní indiskrétní. Prohřešila se proti slušnosti. Moje názory na Dantona
nespadají nikterak do služby, za kterou mě její otec platí.“</p>

<p class="e-bookprozatext">Když Julián vešel do jídelny, byl vyveden ze své
mrzuté nálady tím, že uviděl slečnu de la Mole v hlubokém smutku. Překvapilo ho
to tím více, že nikdo jiný z rodiny nebyl v černém.</p>

<p class="e-bookprozatext">Po večeři se již úplně zprostil návalu nadšení, které
ho rozechvívalo po celý den. Naštěstí byl u večeře také onen akademik, který
uměl latinsky. „Ten se mi nejméně vysměje,“ myslil si Julián, „bude-li, jak se
domnívám, moje otázka o smutku slečny de la Mole nevhodná.“</p>

<p class="e-bookprozatext">Matylda hleděla na něho se zvláštním výrazem. „Tak
vypadá asi koketování zdejších žen, jak mi je paní de Rênal líčila,“ řekl si.
„Nebyl jsem k ní dnes ráno přívětivý, nevyhověl jsem jejímu rozmaru, když se
mnou chtěla mluvit. Tím jsem u ní jen stoupl v ceně. Čert při tom vždy dobře
pochodí. Později se mi její pohrdavá pýcha pomstí. Jsem u ní na vše připraven.
Jaký je to rozdíl proti tomu, co jsem ztratil! Jaká to byla milá povaha! Jak
byla naivní! Znal jsem její myšlenky dříve než ona; viděl jsem, jak vznikají.
Měl jsem v jejím srdci jediného soupeře, totiž strach, aby jí nezemřely děti.
Byla to rozumná a přirozená náklonnost, která, ačkoliv jsem jí trpěl, byla i pro
mne zdrojem štěstí. Byl jsem hlupák. Představy, které jsem si dělal o Paříži,
mi překážely, abych tu nádhernou ženu plně ocenil.</p>

<p class="e-bookprozatext">Jaký rozdíl, Bože! A co zde nacházím? Bezcitnou a povýšenou
ješitnost, všechny odstíny samolibosti a nic více.“</p>

<p class="e-bookprozatext">Vstávali od stolu. „Jenom ať mi nikdo neobsadí mého
akademika,“ řekl si Julián. Cestou do zahrady se k němu přidal, zatvářil se
sladce a pokorně a sdílel jeho vztek nad úspěchem <span class="e-bookdejapoznamkychar">Hernaniho</span><b class="calibre10"><i class="calibre16">.</i></b></p>

<p class="e-bookprozatext">„Kdybychom žili ještě v době zatykačů…!“ podotkl.</p>

<p class="e-bookprozatext">„Pak by se toho nebyl odvážil,“ zvolal akademik s talmovským
gestem.</p>

<p class="e-bookprozatext">Nad kterousi květinou citoval Julián několik míst z Vergiliových
Georgik a poznamenal, že se nic nevyrovná veršům abbé Delilla. Zkrátka lichotil
akademikovi, jak jen mohl. Posléze řekl co možno nejlhostejněji: „Myslím, že
slečna de la Mole dědila po nějakém strýci, po němž nosí smutek.“</p>

<p class="e-bookprozatext">„Jakže! Vy patříte k domu,“ zvolal akademik a zastavil
se, „a neznáte její vrtochy? Je vskutku divné, že jí matka takové věci dovoluje;
ale mezi námi řečeno, v této rodině nevynikají pevnou povahou. Slečna Matylda
jí má za ně za všechny a ovládá je. Dnes je 30. dubna!“ a akademik se odmlčel,
dívaje se potměšile na Juliána. Julián se usmál co možná nejduchaplněji.</p>

<p class="e-bookprozatext">„Jaký je asi vztah mezi její vládou v domě, černými
šaty a třicátým dubnem?“ uvažoval. „Jsem přece ještě hloupější, než jsem si
myslil.“</p>

<p class="e-bookprozatext">„Musím se vám přiznat…“ řekl a pohlédl na akademika
tázavě.</p>

<p class="e-bookprozatext">„Projděme se zahradou,“ řekl člen Akademie nadšeně,
poněvadž tušil, že bude mít příležitost pronést dlouhou vzletnou řeč. „Cožpak
je opravdu možné, abyste nevěděl, co se stalo 30. dubna roku 1574?“</p>

<p class="e-bookprozatext">„A kde?“ zeptal se Julián udiveně.</p>

<p class="e-bookprozatext">„Na náměstí Grève.“</p>

<p class="e-bookprozatext">Julián byl tak překvapen, že ho ani tato slova
nepřivedla na stopu. Zvědavost, očekávání, že uslyší nějakou tragickou událost,
která tak odpovídala jeho povaze, dodaly jeho očím lesku, jejž každý vyprávěč
tak rád vidí u svého posluchače. Akademik byl šťasten, že nalézá nezasvěcené
ucho, a vyprávěl Juliánovi obšírně, proč byla 30. dubna 1574 nejhezčímu mladíku
toho století, Bonifáci de la Mole a jeho příteli Hannibalovi de Coconasso,
piemontskému šlechtici, sťata hlava na náměstí Grève. La Mole byl zbožňovaným
milencem královny Markéty Navarské; „a všimněte si,“ dodal, „že slečna de la
Mole se jmenuje <span class="e-bookdejapoznamkychar">Matylda-Markéta</span><b class="calibre10"><i class="calibre16">.</i></b>
La Mole byl zároveň oblíbencem vévody alençonského a důvěrným přítelem krále
navarského, pozdějšího Jindřicha IV., manžela jeho milenky. Na masopustní úterý
roku 1574 byl dvůr v Saint–Germain s ubohým králem Karlem IX., který umíral. La
Mole chtěl unést své přátele prince, které královna Kateřina Medicejská věznila
u dvora jako zajatce. Dostal se se dvěma sty jezdci až pod saintgermainské zdi;
vévoda alençonský ztratil odvahu a la Mole byl vydán katovi.</p>

<p class="e-bookprozatext">Ale slečnu Matyldu dojímá hlavně, jak se mi sama
přiznala před sedmi nebo osmi lety, když jí bylo dvanáct let – neboť to je
hlavička, to je hlavička!…“ a akademik pozdvihl oči k nebi. „V té politické
katastrofě na ni nejvíce zapůsobilo, že královna Markéta Navarská se skryla v kterémsi
domě na náměstí Grève a odvážila se vyžádat si na katovi hlavu svého milence. A
následující noci, o půlnoci, vzala jeho hlavu s sebou do kočáru a pohřbila ji
sama v kapli na úpatí Montmartru.“</p>

<p class="e-bookprozatext">„Je to možné?“ zvolal dojatý Julián.</p>

<p class="e-bookprozatext">„Slečna Matylda pohrdá bratrem, protože ten, jak
vidíte, se vůbec nestará o ten starý příběh a nenosí 30. dubna smutek. Od té
pověstné popravy, na památku důvěrného přátelství pana de la Mole ke
Coconassovi, který se jako každý pravý Ital jmenoval Hannibal, mají všichni
mužští členové rodiny toto jméno. A,“ dodal akademik tišeji, „ten Coconasso byl
podle tvrzení samého Karla IX. jedním z nejkrutějších vrahů ze 24. srpna 1572.
Ale jak je, milý Soreli, možné, že nic o tom nevíte, vy, který patříte k tomuto
domu?“</p>

<p class="e-bookprozatext">„Proto tedy řekla slečna de la Mole bratrovi při
večeři dvakrát Hannibale. Myslil jsem, že jsem se přeslechl.“</p>

<p class="e-bookprozatext">„To byla výtka. Je divné, že markýza trpí takové
pošetilosti. Manžel té dívky se dožije pěkných věcí!“</p>

<p class="e-bookprozatext">Následovalo několik satirických vět. Zlomyslná radost
a důvěrnost, které se zračily v akademikových očích, se Juliána nepříjemně
dotkly. „Chováme se jako dva sluhové, kteří pomlouvají své pány,“ pomyslil si.
„Ale u toho akademika se nesmím ničemu divit.“</p>

<p class="e-bookprozatext">Jednoho dne ho totiž Julián přistihl u nohou markýzy
de la Mole; prosil ji o sklad tabáku pro svého venkovského synovce. Večer Juliánovi
komorná slečny de la Mole, která se mu dvořila jako kdysi Elisa, řekla, že
smutek její paní nemá za účel budit pozornost. Toto podivínství prý vyplývá z její
povahy. Milovala vskutku toho de la Mole, milence nejchytřejší královny svého
století, který zemřel proto, že chtěl vysvobodit své přátele. A jaké přátele!
Korunního prince a Jindřicha IV.</p>

<p class="e-bookprozatext">Julián byl zvyklý na naprostou přirozenost, která
vyzařovala z celého chování paní de Rênal, a proto viděl u všech pařížských žen
jen strojenost; a byl-li jen trochu smutně naladěn, neměl jim co říci. Slečna
de la Mole byla výjimkou.</p>

<p class="e-bookprozatext">Zvláštní druh krásy, který tkví ve vznešeném
vystupování, Julián pomalu přestával pokládat za necitelnost. Míval dlouhé
rozmluvy se slečnou de la Mole, když se s ním někdy po večeři procházela v zahradě
před otevřenými okny salónu. Jednou mu řekla, že čte dějiny ďAubigného a Brantômovy
paměti. „Zvláštní četba,“ myslil si; „a markýza jí nedovoluje číst romány
Waltera Scotta.“</p>

<p class="e-bookprozatext">Jednoho dne mu vyprávěla s očima radostí rozzářenýma,
což svědčilo o upřímnosti jejího obdivu, o mladé ženě za vlády Jindřicha III.,
o níž se právě dočetla v <span class="e-bookdejapoznamkychar">Pamětech</span> de
l’Estoilových: probodla manžela dýkou, když poznala, že je jí nevěrný.</p>

<p class="e-bookprozatext">Juliánově ješitnosti to polichotilo. Bytost zahrnovaná
takovými důkazy úcty, která podle akademikova tvrzení vládla celému domu, uznala
ho za hodna mluvit s ním způsobem, který se mohl skoro podobat přátelství.</p>

<p class="e-bookprozatext">„Mýlil jsem se,“ pomyslil si zanedlouho. „To není
důvěrnost. Hraji jenom úlohu důvěrníka v tragédii, protože cítí potřebu mluvit.
Jsem v této rodině pokládán za vzdělaného člověka. Přečtu si ihned Brantóma,
ďAubigného, de l’Estoila. Budu moci vyvrátit některé z historek, které mi
slečna de la Mole vypráví. Chci se zprostit té úlohy trpného důvěrníka.“ Ponenáhlu
se jeho rozmluvy s tou vybraně a zároveň nenuceně se chovající dívkou stávaly
zajímavějšími. Zapomínal na svou smutnou úlohu odbojného plebejce. Matylda se
mu zdála vzdělaná, dokonce i rozumná. Její názory, které projevovala při
procházkách v zahradě, byly docela jiné než ty, jež pronášela v salóně. Někdy
byla v jeho společnosti plna nadšení a otevřenosti, což bylo v naprostém
protikladu k jejímu obvyklému pyšnému a chladnému chování.</p>

<p class="e-bookprozatext">„Období válek Ligy je heroická doba Francie,“ řekla mu
jednoho dne a oči jí při tom zářily inteligencí a nadšením. „Tehdy každý bojoval,
aby dosáhl něčeho, po čem toužil, aby dopomohl své straně k vítězství, a ne z nízké
pohnutky, aby dostal nějaký řád, jako za doby vašeho císaře. Přiznejte jen, že
tehdy bylo méně sobectví a malichernosti. Miluji to století.“</p>

<p class="e-bookprozatext">„A Bonifác de la Mole byl jeho hrdinou,“ řekl jí.</p>

<p class="e-bookprozatext">„Alespoň byl milován tak, že snad musí být štěstím být
takto milován. Která nynější žena by se nezhrozila dotknout se hlavy sťatého
milence?“</p>

<p class="e-bookprozatext">Paní de la Mole zavolala svou dceru. Má-li mít
pokrytectví nějaký smysl, nesmí se nikdy prozradit; a Julián, jak je patrno,
svěřil se slečně de la Mole napolo se svým obdivem pro Napoleona.</p>

<p class="e-bookprozatext">„To je právě ta nesmírná výhoda, kterou mají před
námi,“ řekl si Julián, když zůstal v zahradě sám. „Činy jejich předků je
povznášejí nad všední city a také nemusí stále myslit na to, jak by se uživili.
Jaká bída!“ dodal trpce; „já nejsem hoden přemýšlet o těch velkých věcech. Můj
život je jen řadou pokrytectví, poněvadž nemám tisíc franků ročního důchodu na
denní živobytí!“</p>

<p class="e-bookprozatext">„O čem to sníte?“ zeptala se Matylda, když přiběhla
zpět.</p>

<p class="e-bookprozatext">Julián byl již syt toho stálého pohrdání sám sebou. Z hrdosti
jí řekl upřímně, na co myslil. Styděl se mluvit před někým tak bohatým o své
chudobě. Pyšným tónem se snažil zřetelně vyjádřit, že o nic neprosí. Dosud nikdy
se Matyldě nezdál tak hezký: objevila u něho citlivost a otevřenost,
vlastnosti, které mu často chyběly.</p>

<p class="e-bookprozatext">Ani ne za měsíc poté se Julián zamyšleně procházel
zahradou domu markýze de la Mole; ale v jeho tváři se již nezračila tvrdost a filosofická
zpupnost, kterou do ní vtiskl ustavičný pocit méněcennosti. Právě doprovodil až
ke dveřím salónu slečnu de la Mole, která si prý běžíc za bratrem poranila
nohu.</p>

<p class="e-bookprozatext">„Opírala se o mne velmi podivně,“ řekl si Julián.
„Jsem domýšlivý, či bylo by snad pravda, že jsem jí sympatický? Poslouchá mě s tak
něžným výrazem ve tváři, i když se jí svěřuji se všemi mukami své pýchy. Ona,
která se chová ke všem tak pyšně! V salónu by byli velmi překvapeni, kdyby
viděli, jak se tváří v mé společnosti. Zcela určitě nebývá k nikomu tak něžná a
vlídná.“</p>

<p class="e-bookprozatext">Julián se snažil, aby to zvláštní přátelství
nepřeceňoval. Přirovnával je k ozbrojenému míru. Každého dne, když se setkali,
jako by se sami sebe tázali, než použili opět toho skoro důvěrného tónu: Budeme
dnes přáteli, či nepřáteli? Julián pochopil, že by vše prohrál, kdyby se nechal
tou pyšnou dívkou jenom jednou beztrestně urazit. „Mám-li se s ní jednou
rozejít, nebylo by lépe to učinit dříve a uhájit si práva hrdosti, než abych se
později musel bránit proti pohrdání, které se projeví, jakmile bych se jenom
sebeméně vzdal toho, čím jsem povinen své osobní důstojnosti?“</p>

<p class="e-bookprozatext">Ve dnech, kdy byla ve špatné náladě, se Matylda
několikrát pokusila mluvit s ním jako velká dáma. Dělala to velmi rafinovaně,
ale Julián ji drsně odbýval.</p>

<p class="e-bookprozatext">Jednoho dne ji náhle přerušil: „Má slečna de la Mole
nějaké rozkazy pro sekretáře svého otce?“ zeptal se jí. „Sekretář musí její rozkazy
vyslechnout a uctivě vyplnit, jinak s ní nemá co mluvit. Není placen za to, aby
se jí svěřoval se svými myšlenkami.“</p>

<p class="e-bookprozatext">Takové příhody a podivné pochybnosti, které Julián
míval, zapudily nudu, kterou dříve pravidelně pociťoval v tom nádherném salónu,
kde se člověk všeho bál a kde nebylo slušné o něčem žertovat.</p>

<p class="e-bookprozatext">„Bylo by to podařené, kdyby mě milovala! Ale ať mě
miluje nebo nemiluje,“ pokračoval Julián, „mám za důvěrnou přítelkyni duchaplnou
dívku, před níž se třese celý dům, a zejména markýz Croisenois. Ten mladý muž
je tak uhlazený, jemný a statečný a slučuje v sobě všechny přednosti rodu a bohatství,
z nichž jediná by mě učinila tak šťastným! Je do ní šíleně zamilován, má si ji
vzít. Kolik dopisů jsem za pana de la Mole psal oběma notářům, aby upravili svatební
smlouvu! A já, který si připadám jako bezvýznamný člověk, když sedím s perem v ruce
u psacího stolu, dvě hodiny poté, zde v zahradě, nad tím roztomilým mladým
mužem triumfuji; vždyť její projevy přízně jsou nápadné, nezakryté. Snad v markýzi
nenávidí budoucího manžela. Je na to dost pyšná. A mně projevuje laskavosti jen
jako placenému důvěrníkovi!</p>

<p class="e-bookprozatext">Ale ne, buď jsem blázen, anebo se mi opravdu dvoří;
čím chladněji a uctivěji se k ní chovám, tím více mě vyhledává. Mohl by to být
vrtoch anebo přetvářka; ale vidím, jak jí zazáří oči, objevím-li se neočekávaně.
Umějí se Pařížanky přetvařovat do té míry? Ale co na tom! Vnější známky mluví
pro mne, využijme toho tedy. Můj Bože, jak je krásná! Jak se mi líbí její velké
modré oči, mohu-li do nich zblízka pohlédnout a zahledí-li se na mne, jak se
tak často stává!…</p>

<p class="e-bookprozatext">Jaký rozdíl mezi tímto jarem a jarem loňským, kdy jsem
žil ne šťastný mezi třemi sty zlomyslnými a špinavými pokrytci a udržoval se
jen silou povahy! Byl jsem skoro tak zlomyslný jako oni.“</p>

<p class="e-bookprozatext">Ve dnech nedůvěry si Julián myslil: „Ta dívka se mi
posmívá. Smluvila si s bratrem, že si ze mne bude dělat blázna. Ale zdá se, že
bratrem pohrdá, protože je málo energický! ‚Je statečný, ale to je také vše,‘
řekla mi. ‚Nemá ani jedinou myšlenku, která by se odvážila odchýlit se od toho,
co je v módě. Jsem vždy nucena ho hájit.‘ Devatenáctiletá dívka! Je možné, aby
v tom věku byl člověk po celý den věren pokrytectví, které si předepsal?</p>

<p class="e-bookprozatext">Přitom však, kdykoliv slečna de la Mole na mne s jakýmsi
zvláštním výrazem upře své velké modré oči, hrabě Norbert pokaždé odejde. To je
mi podezřelé; neměl by být pohoršen, že jeho sestra vyznamenává jejich <span class="e-bookdejapoznamkychar">sloužícího</span><b class="calibre10"><i class="calibre16">?</i></b> Neboť tak mě
nazval vévoda Chaulnes.“ Při této vzpomínce hněv potlačil všechny ostatní city.
„Je to u toho bláznivého vévody jen záliba v starobylých výrazech?…</p>

<p class="e-bookprozatext">Buďsi, ale je hezká!“ pokračoval Julián a jeho pohled
byl dravý. „Dostanu ji, potom uprchnu a běda tomu, kdo mi bude v útěku překážet.“</p>

<p class="e-bookprozatext">Tato myšlenka se Juliánovi stala jedinou věcí, která
ho zajímala. Nemohl již myslit na nic jiného. Dny mu míjely jako hodiny.</p>

<p class="e-bookprozatext">Když se snažil zabývat nějakou vážnou prací, myšlenky
mu každou chvíli odbočovaly; za čtvrt hodiny se opět vzpamatovával s bušícím
srdcem, se zmatenou hlavou a s jedinou myšlenkou: „Miluje mě?“</p>

</div>
</body>
</html>