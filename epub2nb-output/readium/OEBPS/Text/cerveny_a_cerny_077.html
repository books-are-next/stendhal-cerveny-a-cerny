<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_77">41.<br class="calibre14"/>
Rozsudek</h2>

<p class="e-bookdopiskurzivaodstredu">Na ten slavný proces bude dlouho celý kraj
vzpomínat. Zájem o obžalovaného hraničil s rozčilením; to proto, že jeho zločin
budil úžas, ale nebudil hrůzu. I kdyby byl jeho zločin býval hrozný, ten mladý
muž byl přece tak krásný! Jeho šťastná, tak brzy ukončená životní dráha
zvyšovala pohnutí. Bude odsouzen? ptaly se ženy svých známých a bylo vidět, s jakou
úzkostí čekají odpověď.</p>

<p class="e-bookdopisdopravamensi">— SAINTE-BEUVE</p>

<p class="e-bookprozatextbezpredsazeniprvradku">Konečně nadešel den, jehož se
paní de Rênal a Matylda tak bály.</p>

<p class="e-bookprozatext">Podivný vzhled města zdvojnásobil jejich úzkost a vzrušil
i klidného Fouquého. Z celého okolí proudili lidé do Besançonu, aby viděli
přelíčení v tomto romantickém procesu.</p>

<p class="e-bookprozatext">Již několik dní nebylo v hostincích místa. Předseda
poroty byl obléhán žádostmi o vstupenky; všechny besançonské dámy chtěly být
při rozsudku; po ulicích se prodávala Juliánova podobizna atd.</p>

<p class="e-bookprozatext">Matylda měla pro poslední chvíli schovaný dopis, který
vlastnoručně napsal biskup …ský. Tento prelát, který měl rozhodující slovo ve
francouzské církvi a obsazoval biskupství, ráčil žádat, aby byl Julián
osvobozen. Den před rozsudkem donesla Matylda jeho dopis všemocnému generálnímu
vikáři.</p>

<p class="e-bookprozatext">Když po ukončení jejich rozhovoru s pláčem odcházela,
řekl de Frilair, jenž konečně odložil svou diplomatickou zdrženlivost a sám byl
skoro dojat: „Ručím za rozhodnutí poroty. Mezi dvanácti členy, kteří mají zkoumat,
je-li zločin vašeho chráněnce prokázán, a hlavně byl-li spáchán po předchozím
uvážení, mám šest spolehlivých přátel. Dal jsem jim na srozuměnou, že na nich
závisí, stanu-li se biskupem. Baron Valenod, kterého jsem udělal verrièreským
starostou, je si úplně jist dvěma ze svých podřízených, pány de Moirod a de Cholin.
Abych řekl pravdu, osud nám dal dva velmi špatně smýšlející porotce; ale
přesto, že jsou to ultraliberálové, přece v důležitých věcech vyhoví mému
přání. Vzkázal jsem jim, že je prosím, aby hlasovali jako pan Valenod. Dověděl
jsem se, že šestý porotce, nesmírně bohatý průmyslník a žvanivý liberál, se
potají domáhá u ministerstva války jakési dodávky a nebude tedy rozhodně chtít
vzbudit mou nelibost. Také jemu jsem dal vzkázat, že pan de Valenod má ode mne
pokyny.“</p>

<p class="e-bookprozatext">„Kdo je vlastně pan Valenod?“ zeptala se Matylda
znepokojeně.</p>

<p class="e-bookprozatext">„Kdybyste ho znala, nemohla byste pochybovat o úspěchu.
Je to drzý, bezohledný, hrubý mluvka, úplně stvořený k tomu, aby byl vůdcem
hlupáků. Rok 1814 ho záhy vytáhl z bídy. Udělám ho prefektem. Je s to natlouci
ostatním porotcům, nebudou-li chtít hlasovat po jeho vůli.“</p>

<p class="e-bookprozatext">Matylda se poněkud upokojila.</p>

<p class="e-bookprozatext">Další vyjednávání ji čekalo večer s Juliánem. Aby
neprodlužoval nepříjemnou chvíli, o níž věděl, jaký bude mít výsledek, rozhodl
se, že se sám hájit nebude.</p>

<p class="e-bookprozatext">„Můj advokát bude mluvit, to docela stačí,“ řekl
Matyldě. „Budu až příliš dlouho vystaven pohledům svých nepřátel. Ti venkované
nelibě nesli rychlý vzestup, za nějž vám děkuji. Věřte mi, že není mezi nimi
ani jeden, kdo by si nepřál, abych byl odsouzen. Ale až mě povedou na smrt,
budou ovšem všichni plakat jako hlupáci.“</p>

<p class="e-bookprozatext">„Chtějí vás vidět pokořeného, to je až příliš pravda,“
odpověděla Matylda, „ale nemyslím, že by byli krutí. Má přítomnost v Besançonu
a pohled na mou bolest vzbudily účastenství všech žen; vaše hezká tvář dokáže
to ostatní.</p>

<p class="e-bookprozatext">Budete-li se před porotou sám hájit, budete mít
všechno obecenstvo na své straně.“</p>

<p class="e-bookprozatext">Když Julián druhého dne v devět hodin vyšel z vězení,
aby se odebral do hlavní síně soudní budovy, podařilo se četníkům jen s velkou
námahou udržet nesmírný dav tísnící se v nádvoří. Julián se dobře vyspal. Byl
klidný a neměl jiný pocit než pocit filosofické lítosti nad tím davem
závistivců, kteří přestože nebyli ukrutní, jistě vyslechnou s uspokojením ortel
smrti. Když byl na více než čtvrt hodiny zadržen uprostřed davu, pozoroval ke
svému překvapení, že budí v kolemstojících něžnou soustrast. Nezaslechl ani
jediné nepříjemné slovo. „Ti venkované nejsou tak zlí, jak jsem myslil,“ řekl
si.</p>

<p class="e-bookprozatext">Při vstupu do soudní síně překvapila ho elegance
stavby. Byla to čistá gotika se spoustou krásných sloupků, velmi pečlivě
vytesaných z kamene. Zdálo se mu, že je v Anglii.</p>

<p class="e-bookprozatext">Ale brzy upoutalo jeho pozornost dvanáct nebo patnáct
hezkých dam, které obsadily tři balkóny nad soudci a porotci, naproti lavici
obžalovaného. Když se obrátil k obecenstvu, viděl, že kruhovitá galérie nad
stupňovitě zvýšenou soudní síní je plná žen. Většinou byly mladé, a jak se mu
zdálo, velmi hezké. Oči jim zářily soustrastí. V ostatních částech síně se tísnil
nesmírný dav; lidé se u dveří bili a stráže si nemohly vynutit ticho.</p>

<p class="e-bookprozatext">Všichni zrakem hledali Juliána, a když viděli, že je v
sále a usedá na poněkud vyvýšené místo, vyhrazené obžalovanému, uvítali ho
šepotem obdivu a něžného zájmu.</p>

<p class="e-bookprozatext">Toho dne by bylo možno tvrdit, že mu ještě není dvacet
let; byl oblečen velmi prostě, ale s dokonalým vkusem; měl okouzlující čelo a vlasy.
Matylda dohlížela sama na jeho toaletu. Byl neobyčejně bledý. Sotvaže usedl na
lavici, slyšel ze všech stran:</p>

<p class="e-bookprozatext">„Bože, jak je mladý!… Ale vždyť je to dítě… Je mnohem
hezčí než na podobizně.“</p>

<p class="e-bookprozatext">„Obžalovaný,“ řekl mu četník sedící vpravo od něho,
„vidíte těch šest dam, které sedí tam na balkóně?“ Četník ukázal na malý balkón
vyčnívající do sálu nad půlkruhovou tribunou, na níž byla umístěna porota. „Je
tam paní prefektová,“ pokračoval četník, „vedle ní paní markýza M…, ta vás má
velice ráda; slyšel jsem ji mluvit s vyšetřujícím soudcem. Za ní je paní
Dervillová…“</p>

<p class="e-bookprozatext">„Paní Dervillová!“ zvolal Julián a celý se zarděl. „Po
přelíčení,“ pomyslil si, „hned napíše paní de Rênal.“ Netušil, že paní de Rênal
také přijela do Besançonu.</p>

<p class="e-bookprozatext">Svědci byli vyslechnuti velmi rychle. Hned při prvních
slovech obžaloby, jež pronesl státní návladní, se dvě dámy sedící na tom malém
balkónu naproti Juliánovi rozplakaly. „Paní Dervillová není tak dojata,“ myslil
si Julián. Ale všiml si, že je celá červená.</p>

<p class="e-bookprozatext">Státní návladní mluvil pateticky špatnou
francouzštinou o surovosti spáchaného zločinu. Julián si všiml, že sousedky
paní Dervillové projevují živý nesouhlas. Někteří porotci, kteří ty dámy patrně
znali, mluvili s nimi a snažili se je uklidnit. „To je jenom dobré znamení,“
pomyslil si Julián.</p>

<p class="e-bookprozatext"><span class="calibre15">Až dosud cítil ke
všem přítomným jen opovržení. Prázdná výmluvnost státního návladního pocit
pohrdání ještě zvýšila. Ale ponenáhlu Juliánova netečnost mizela před zřejmými
známkami účasti</span>.</p>

<p class="e-bookprozatext">Byl spokojen klidným chováním svého obhájce. „Jen
žádné fráze,“ pošeptal mu, než začal mluvit.</p>

<p class="e-bookprozatext">„Všechna ta řečnická nabubřelost opsaná z Bossueta, s kterou
proti vám vyrukovali, vám jen prospěla,“ řekl obhájce. A vskutku, sotva obhájce
mluvil pět minut, měly skoro všechny ženy v rukou kapesníky. Tím povzbuzen,
zaútočil na porotce velmi působivými argumenty. Julián se chvěl; stěží zadržoval
slzy. „Pane Bože, co řeknou moji nepřátelé?“ Již by byl málem svému pohnutí
podlehl, když tu naštěstí postřehl drzý pohled pana barona Valenoda.</p>

<p class="e-bookprozatext">„Tomu hrubci oči jen září,“ řekl si. „Jak jeho nízká
duše triumfuje! Kdyby byl můj zločin způsobil jenom toto, musel bych ho již proto
proklínat. Bůh ví, co o mně bude vyprávět paní de Rênal!“</p>

<p class="e-bookprozatext">Tato myšlenka potlačila všechny ostatní. Brzy poté
byla Juliánova pozornost upoutána projevy souhlasu u obecenstva. Obhájce právě
skončil svou řeč. Julián si vzpomněl, že bývá zvykem stisknout obhájci ruku.
Čas rychle míjel.</p>

<p class="e-bookprozatext">Obhájci i obžalovanému přinesli občerstvení. Teprve
teď si Julián všiml, že ani jedna žena neopustila soudní síň a nešla domů k večeři.</p>

<p class="e-bookprozatext">„Na mou věru, umírám hladem,“ řekl obhájce, „a vy?“</p>

<p class="e-bookprozatext">„Já také,“ odpověděl Julián.</p>

<p class="e-bookprozatext">„Hleďte, paní prefektová také dostala večeři,“ řekl mu
advokát a ukázal na malý balkón. „Jen se nebojte, všechno jde dobře.“</p>

<p class="e-bookprozatext">Přelíčení pokračovalo. Když předseda přednášel svůj
závěr, odbíjela půlnoc. Musel svou řeč přerušit; úzkostným tichem, jež dolehlo
na všechny, nesly se síní truchlivé zvuky zvonu.</p>

<p class="e-bookprozatext">„Můj poslední den začíná,“ pomyslil si Julián. Tu jím
prochvělo palčivé pomyšlení na jeho povinnost. Až dosud své pohnutí ovládal a dodržoval
své rozhodnutí, že nepromluví. Ale když se ho předseda poroty zeptal, chce-li
něco dodat, povstal. Viděl před sebou oči paní Dervillové a zdálo se mu, že se
proti světlu velmi lesknou. „Pláče snad?“ myslil si.</p>

<p class="e-bookprozatext">„Páni porotci, obava, abych neupadl v opovržení,
jemuž, jak jsem se domníval, bych mohl vzdorovat i v okamžiku smrti, mě nutí,
abych se ujal slova. Pánové, nemám čest náležet k vaší společenské třídě,
vidíte ve mně selského synka, který se vzbouřil proti nepřízni osudu.</p>

<p class="e-bookprozatext">Nežádám o milost,“ pokračoval Julián pevnějším hlasem.
„Nedělám si naděje; čeká mě smrt. Bude spravedlivá. Ukládal jsem o život ženy,
která je hodna vší úcty, vší vážnosti. Paní de Rênal mi byla takřka matkou. Můj
zločin je ohavný a spáchal jsem jej <span class="e-bookdejapoznamkychar">po
předchozím uvážení</span><b class="calibre10"><i class="calibre16">.</i></b> Zasluhuji tedy smrt, páni porotci. Ale
i kdybych byl méně vinen, vidím zde lidi, kteří nebudou dbát na to, že by mé
mládí mohlo zasloužit slitování. Budou ve mně chtít potrestat a navždy zastrašit
ty mladé lidi, kteří se narodili v nižší společenské vrstvě, a třebaže sklíčeni
chudobou, byli tak šťastni, že si mohli osvojit dobré vychování, a jsou tak
smělí, že se odvažují do kruhů, jež boháči s pýchou nazývají dobrou
společností.</p>

<p class="e-bookprozatext">To je můj zločin, pánové, a bude potrestán tím
přísněji, že nejsem souzen sobě rovnými. Nevidím na lavicích porotců ani
jednoho zbohatlého sedláka, nýbrž jenom rozhořčené měšťáky…“</p>

<p class="e-bookprozatext">Dvacet minut mluvil Julián takovým tónem; řekl
všechno, co měl na srdci. Státní návladní, který se ucházel o přízeň šlechty,
poskakoval na křesle. Přes abstraktní ráz, jejž Julián dal svému projevu,
všechny ženy plakaly. I paní Dervillová měla na očích šátek. Ke konci řeči se
Julián vrátil k tvrzení, že zločin spáchal po předchozím uvážení, a znovu se
zmínil o své lítosti, o úctě a nevýslovném synovském zbožňování, jež ve
šťastnějších dobách cítil pro paní de Rênal… Paní Dervillová vykřikla a omdlela.</p>

<p class="e-bookprozatext">Odbíjela jedna hodina, když porotci odcházeli do svého
pokoje. Ani jedna žena neopustila své místo. Někteří muži měli v očích slzy.
Zprvu se velmi živě hovořilo; ale ponenáhlu, když se rozhodnutí poroty stále
protahovalo, počala všeobecná únava vnášet do shromáždění klid. Byl to
slavnostní okamžik; světla dohořívala. Julián byl velmi unaven; slyšel jen, jak
se kolem něho debatuje, je-li dlouhé trvání porady dobrým či špatným znamením.
Ke své radosti viděl, že jsou mu všichni nakloněni. Porota se nevracela, ale
ani jediná žena neopustila síň.</p>

<p class="e-bookprozatext">Právě když odbily dvě hodiny, nastalo vzrušení. Malé
dveře pokoje, do něhož odešli porotci, se otevřely. Pan baron Valenod vešel
vážným a divadelním krokem, za ním všichni porotci. Odkašlal, nato prohlásil,
že porota na svou duši a na své svědomí jednohlasně usoudila, že Julián Sorel
je vinen vraždou, a to vraždou předem uváženou. Na základě toho byl obžalovaný
odsouzen k smrti. Rozsudek byl vynesen za chvíli poté. Julián se podíval na hodinky
a vzpomněl si na hraběte Lavaletta. Bylo čtvrt na tři. „Dnes je pátek,“
pomyslil si.</p>

<p class="e-bookprozatext">„Ano, ale je to šťastný den pro Valenoda, který mě
odsoudil… Jsem příliš dobře hlídán, než aby mě Matylda mohla zachránit, jako to
učinila paní de Lavalette<span class="e-bookdejapoznamkychar">.</span> Za tři dny
budu tedy v tuto chvíli již vědět, co si mám myslet o tom <span class="e-bookdejapoznamkychar">velikém snad</span><b class="calibre10"><i class="calibre16">.“</i></b></p>

<p class="e-bookprozatext">V tu chvíli zaslechl výkřik, který ho opět navrátil do
přítomné skutečnosti. Ženy kolem něho vzlykaly. Viděl, že všechny tváře jsou
obráceny k malé tribuně vestavěné do hlavice širokého gotického sloupu. Dověděl
se později, že se tam ukryla Matylda. Poněvadž se výkřik neopakoval, dívali se
opět všichni za Juliánem, kterému se četníci snažili proklestit cestu davem.</p>

<p class="e-bookprozatext">„Nesmím tomu lotru Valenodovi poskytnout důvod k posměchu,“
pomyslil si Julián. „S jakou nasládlou a zarmoucenou tváří pronesl prohlášení,
po němž následuje rozsudek smrti! Naproti tomu chudák předseda poroty, ačkoliv
je již řadu let soudcem, měl slzy v očích, když vynášel rozsudek. Jakou má
Valenod radost, že se pomstil za naše bývalé soupeřství u paní de Rênal!… Už ji
ani neuvidím! Je po všem. Vím, že poslední rozloučení mezi námi není možné… Jak
bych byl šťasten, kdybych jí mohl říci, jakou hrůzu mám ze svého zločinu!</p>

<p class="e-bookprozatext">Řekl bych jí jenom: Byl jsem spravedlivě odsouzen.“</p>

</div>
</body>
</html>