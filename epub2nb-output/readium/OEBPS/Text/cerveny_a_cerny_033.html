<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="e-booknadpis">28.<br class="calibre14"/>
Procesí</h2>


<p class="e-bookdopiskurzivaodstredu">Srdce všech byla dojata. Zdálo se, že Bůh
sestoupil do těch úzkých gotických ulic, jež věřící celé vyzdobili a vysypali
pískem.</p>

<p class="e-bookdopisdopravamensi">— YOUNG</p>

<p class="e-bookprozatextbezpredsazeniprvradku">Julián se marně snažil vypadat
pokorně a hloupě; nemohl se líbit, příliš se lišil od ostatních. „Je to
zvláštní“ říkal si, „všichni ti profesoři jsou přece velmi chytří lidé, vybraní
z tisíců kněží; proč si nevšímají mé pokory?“ Zdálo se mu, že jen jediný z nich
uznává jeho ochotu nechat se klamat a všemu věřit. Byl to abbé Chas-Bernard, ceremoniář
v katedrále, který tam už patnáct let čekal na místo kanovníka; zatím vyučoval
v semináři kazatelství. Pokud ještě Julián nevěděl, co má dělat, býval v tom
předmětu obyčejně první. Proto mu abbé Chas projevoval přátelství a po své
hodině se často do něho zavěsil a procházel se s ním v zahradě.</p>

<p class="e-bookprozatext">„Co tím zamýšlí?“ tázal se Julián. Divil se, že mu
abbé Chas celé hodiny vypravuje o ornátech, jež jsou majetkem katedrály. Kromě
smutečních ornátů tam měli sedmnáct mešních rouch lemovaných prýmky. Očekávali
mnoho od staré paní presidentky de Rubempré; ta devadesátiletá dáma schovává už
aspoň sedmdesát let své svatební šaty z nádherných lyonských zlatých brokátů.
„Představte si, příteli,“ pravil abbé Chas, zastavuje se a vyvaluje oči, „že v těch
látkách je tolik zlata, že samy stojí. V Besançonu se má všeobecně za to, že
její závětí získá <span class="e-bookdejapoznamkychar">pokladnice</span>
katedrály více než deset mešních rouch, nepočítaje v to čtyři nebo pět
kanovnických plášťů pro velké svátky. A dále,“ dodal abbé Chas šeptem, „mám své
důvody, proč si mohu myslit, že nám paní presidentka odkáže osm nádherných
stříbrných pozlacených svícnů. Koupil je prý v Itálii burgundský vévoda Karel
Smělý a jeden z jejích předků byl jeho oblíbeným ministrem.“</p>

<p class="e-bookprozatext">„Kam jen ten člověk míří vypočítáváním toho
haraburdí?“ myslil si Julián. „Tahle chytrácká příprava trvá už věky a pořád se
ještě nic neukazuje. Musí mi hodně nedůvěřovat! Je chytřejší než všichni
ostatní, jejich nejtajnější myšlenky člověk za čtrnáct dní prohlédne. Chápu ho,
jeho ctižádost trpí už patnáct let!“</p>

<p class="e-bookprozatext">Jednoho večera byl Julián v hodině šermu zavolán k abbé
Pirardovi, jenž mu řekl:</p>

<p class="e-bookprozatext">„Zítra je svátek <span class="e-bookdejapoznamkychar">Corpus
Domini</span> (Božího těla). Pan abbé Chas-Bernard vás potřebuje, abyste mu
pomohl při výzdobě katedrály; jděte a poslouchejte.“</p>

<p class="e-bookprozatext">Abbé Pirard ho zavolal zpět a smutně dodal:</p>

<p class="e-bookprozatext">„Nemám nic proti tomu, chcete-li se při té
příležitosti podívat do města.“</p>

<p class="e-bookprozatext"><span class="e-bookdejapoznamkychar">„Incedo per ignes“</span>
(mám tajné nepřátele), odvětil Julián. Druhého dne časně zrána šel Julián do
katedrály se sklopenýma očima. Pohled na ulice a na ruch probouzející se v městě
mu dělal dobře. Všude okrašlovali průčelí domů pro procesí. Zdálo se mu, jako
by byl do semináře vstoupil teprve před chvílí. Myslí byl ve Vergy a u hezké
Amandy Binetové, kterou mohl potkat, neboť její kavárna nebyla daleko odtud. Z dálky
viděl abbé Chas-Bernarda u dveří jeho drahé katedrály. Byl to zavalitý muž
veselé a upřímné tváře. Toho dne vypadal vítězoslavně. „Čekal jsem na vás, milý
synu,“ volal z dálky, jakmile Juliána uviděl, „buďte mi vítán. Máme dnes před
sebou dlouhou a těžkou práci, posilněme se nejdříve snídaní; přestávka bude v deset
hodin za hlavní mše.“</p>

<p class="e-bookprozatext">„Prosím vás, důstojný otče,“ řekl Julián vážně,
„abyste mě nenechal ani chvilku o samotě; račte si všimnout,“ dodal, ukazuje na
věžní hodiny nad jejich hlavami, „že jsem přišel minutu před pátou.“</p>

<p class="e-bookprozatext">„Ach, máte strach ze svých zlomyslných spolužáků!
Věnujete jim příliš mnoho pozornosti!“ pravil abbé. „Což je cesta méně krásná
jen proto, že ji vroubí trnité křoví? Pocestní jdou svou cestou a nestarají se
o zlé trní. A nyní do práce, milý příteli, do práce!“</p>

<p class="e-bookprozatext">Abbé měl pravdu, říkal-li, že to bude těžká práce.
Předešlého dne byl v katedrále slavný smuteční obřad, nebylo možné nic
připravit. Bylo tedy nutno za jediné dopoledne všechny gotické pilíře, jež tvořily
tři lodi, až do výše třiceti stop odít jakýmsi rouchem z červeného damašku. Pan
biskup objednal čtyři čalouníky z Paříže; přijeli poštou. Ale ti páni nemohli
na vše stačit, a místo aby své neobratné besançonské kolegy povzbuzovali, posmívali
se jim, takže byli ještě nemotornější.</p>

<p class="e-bookprozatext">Julián viděl, že musí vystoupit sám na žebřík. Jeho
svižnost mu dobře posloužila. Převzal dohled nad čalouníky z města. Abbé Chas
se na něho radostně díval, jak přeskakuje ze žebříku na žebřík. Když byly
všechny pilíře potaženy damaškem, mělo se nad velký baldachýn nad hlavním
oltářem připevnit pět ohromných chocholů z peří. Bohatý rám z pozlaceného dřeva
spočíval na osmi vysokých točitých sloupech z italského mramoru. Ale chtěl-li
se někdo dostat doprostřed baldachýnu nad svatostánkem, musel přejít ve výši čtyřiceti
stop po staré, možná již zpuchřelé římse.</p>

<p class="e-bookprozatext">Pařížským čalouníkům při pohledu na tu nebezpečnou
cestu přešla veselost, až do té doby tak jiskřivá. Dívali se nahoru, hádali se,
ale nikdo z nich tam nevylezl. Julián uchopil chocholy a vyběhl po žebříku
nahoru. Připevnil je uprostřed baldachýnu tak pěkně, že tvořily jakousi korunu.
Když sestoupil ze žebříku, abbé Chas ho objal.</p>

<p class="e-bookprozatext"><span class="e-bookdejapoznamkychar">„Optime,“</span>
zvolal dobrý kněz, „povím to Jeho Milosti.“</p>

<p class="e-bookprozatext">Snídaně v deset hodin byla velmi veselá. Ještě nikdy
se nezdál abbé Chasovi jeho kostel tak krásný.</p>

<p class="e-bookprozatext">„Drahý žáku,“ pravil Juliánovi, „má matka pronajímala
v této velebné svatyni židle, takže jsem v této velké budově vyrostl. Robespierrova
hrůzovláda nás přivedla na mizinu. Už když mi bylo osm let, přisluhoval jsem
při mších a v ten den jsem dostával také jíst. Nikdo nedovedl lépe složit mešní
roucho než já, nikdy jsem prýmky nepolámal. Od té doby, co byla Napoleonem opět
povolena bohoslužba, jsem tak šťasten, že řídím všechno v této velebné
katedrále Pětkrát do roka vidí mé oči chrám v této nádherné výzdobě. Ale nikdy
tak skvěle nevypadal, nikdy damašek nebyl tak dobře připevněn, nikdy nepřiléhal
tak hladce k pilířům jako dnes.“</p>

<p class="e-bookprozatext">„Konečně mi svěří své tajemství,“ myslil si Julián,
„začíná mluvit o sobě, otvírat mi své srdce.“ Ale třebaže byl kněz tak nadšen,
neřekl ani jediné neopatrné slovo. „A udělal přece tolik práce, je tak šťasten,“
říkal si Julián, „nešetřilo se dobrým vínem. Jaký člověk! Jaký je to příklad
pro mne! To je filuta!“ (Bylo to nehezké slovo, které znal od starého
plukovního lékaře.)</p>

<p class="e-bookprozatext">Když se zvonilo k <span class="e-bookdejapoznamkychar">Sanctus
</span>slavné mše, chtěl si Julián obléci komži a připojit se k biskupovi a nádhernému
procesí.</p>

<p class="e-bookprozatext">„A co zloději, příteli, co zloději!“ volal abbé Chas.
„Na to nemyslíte? Procesí vyjde ihned z kostela; chrám bude opuštěn; my dva
musíme být na stráži. Budeme rádi, bude-li nám chybět pouze pár loktů těch
krásných prýmků, jež ovinují spodek sloupů. To je také dar paní de Rubempré,
dědictví po jejím slavném pradědu hraběti; jsou z ryzího zlata, milý příteli,“
šeptal mu abbé do ucha, zřejmě celý nadšený, „nic falešného! Svěřuji vám dohled
v severním křídle; neodcházejte z něho. Já si beru na starost jižní křídlo a hlavní
loď. Dejte pozor na zpovědnice; tam právě špehounky zlodějů číhají na okamžik,
kdy se obrátíme zády.“</p>

<p class="e-bookprozatext">V tom okamžiku odbilo tři čtvrti na dvanáct. Začali
zvonit velkým zvonem; rozezvučel se naplno a jeho mocný slavnostní zvuk Juliána
dojal. Jeho obraznost se odpoutala od země.</p>

<p class="e-bookprozatext">Vůně kadidla a růžových lupenů, jež malí hoši,
přestrojení za svatého Jana, sypali před oltářem, ho uvedla do vytržení.</p>

<p class="e-bookprozatext">Slavnostní zvuky toho zvonu by byly měly Juliánovi
připomenout jen práci dvaceti lidí, placených po padesáti centimech, jimž ještě
pomáhalo patnáct nebo dvacet věřících. Byl by měl vzpomenout na chatrné
provazy, na ztrouchnivělé trámoví, na nebezpečí, jež hrozí zvoníkům, neboť
každých dvě stě let zvon padá; byl by měl myslit na to, jak zvoníkům snížit
mzdu anebo jak jim zaplatit nějakým odpustkem nebo nějakou jinou milostí z církevní
pokladnice, jež ji nic nestojí.</p>

<p class="e-bookprozatext">Místo takových moudrých úvah Juliánova duše, roznícená
těmi mocnými a plnými zvuky, bloudila v říši obraznosti. Nikdy z něho nebude
ani dobrý kněz, ani velký organizátor. Duše, jež se nechají tak lehce dojmout,
hodí se nejvýše k tomu, aby zplodily umělce. V tom se projevila zcela jasně
Juliánova povýšenost. Snad padesát jeho spolužáků seminaristů, jejichž pozornost
byla obrácena ke skutečnému životu obecnou nenávistí a jakobínstvím, které prý
na ně číhá za každým křovím, by bylo za zvuků velkého kostelního zvonu myslilo
pouze na mzdu zvoníků. Byli by s Barêmovým důmyslem zkoumali, stojí-li stupeň
obecného pohnutí za peníze, jež dostávají zvoníci. Kdyby byl chtěl Julián
uvažovat o hmotných zájmech katedrály, byla by jeho obraznost, která vždy
mířila výše, než bylo zapotřebí, vymýšlela, jak ušetřit kostelní správě
čtyřicet franků, a byla by přehlédla příležitost ušetřit vydání pětadvaceti
centimů.</p>

<p class="e-bookprozatext">Zatímco se procesí za nejkrásnějšího počasí ubíralo
pomalu Besançonem a zastavovalo se u nádherných oltářů, v jejichž výzdobě
závodili všichni místní hodnostáři, byl chrám ponořen v hluboké ticho. Příjemný
chlad a přítmí kostela bylo ještě naplněno vůní květin a kadidla.</p>

<p class="e-bookprozatext">Ticho, hluboká samota a chlad dlouhých lodí zklidnily
Juliánovo snění. Nebál se, že ho abbé Chas vyruší, protože byl zaměstnán v druhé
části chrámu. Jeho duše jako by byla opustila tělesnou schránku, která se pomalu
procházela severním křídlem, svěřeným jeho dohledu. Byl klidný, poněvadž se
přesvědčil, že ve zpovědnicích klečí jen několik zbožných žen; díval se na ně,
ale nevnímal je.</p>

<p class="e-bookprozatext">Jeho nevšímavost byla však poněkud upoutána pohledem
na dvě velmi elegantní dámy. Jedna z nich klečela ve zpovědnici, druhá blízko
ní v lavici. Julián se na ně díval, ale nevnímal je; ale buď z neurčitého
pocitu povinnosti, anebo z obdivu nad jejich vznešeným a prostým oděvem na ně
pohlédl pozorněji, a tu si všiml, že ve zpovědnici není kněz. „To je divné,“ pomyslil
si, „že ty krásné dámy neklečí před některým oltářem, jsou-li tak zbožné, anebo
jsou-li z vyšší společnosti, že se nedívají na procesí pohodlně z předních řad
některého balkónu. Jak vkusné šaty! Jaký půvab!“ Šel pomaleji, aby se mohl na
obě dámy podívat.</p>

<p class="e-bookprozatext">Ta, jež klečela ve zpovědnici, uslyšela v tom tichu
Juliánovy kroky a otočila trochu hlavu. Náhle tiše vykřikla a omdlela.</p>

<p class="e-bookprozatext">Pozbyla sil a klesla dozadu. Její přítelkyně, která
byla blízko ní, vyskočila, aby ji zachytila. Současně si Julián všiml na krku
klesající dámy náhrdelníku z několika řad velkých pravých perel, který velmi
dobře znal. Jak mu bylo, když poznal účes paní de Rênal! Byla to ona. Dáma,
která se jí snažila podepřít hlavu a zadržet ji v pádu, byla paní Dervillová.
Rozčilený Julián k nim přiskočil. Paní de Rênal by snad byla strhla svou
přítelkyni s sebou, kdyby je Julián nebyl zachytil. Viděl bledou a bezvládnou
hlavu paní de Rênal skleslou na rameni. Pomohl paní Dervillové položit tu
rozkošnou hlavu na opěradlo slaměné židle; klečel před ní.</p>

<p class="e-bookprozatext">Paní Dervillová se obrátila a poznala ho.</p>

<p class="e-bookprozatext">„Odejděte, odejděte,“ řekla mu hněvivě. „Nesmí vás
znovu uvidět. Pohled na vás v ní jistě vzbudí hrůzu; byla tak šťastná, než vás
poznala! Zachoval jste se hanebně. Odejděte, vzdalte se, máte-li v sobě ještě
trochu studu.“</p>

<p class="e-bookprozatext">Řekla to tak pánovitě a Julián byl v tom okamžiku tak
slabý, že odešel. „Vždy mě nenáviděla,“ řekl si o paní Dervillové.</p>

<p class="e-bookprozatext">V tom okamžiku se rozlehl chrámem huhňavý hlas kněží
kráčejících v čele procesí. Průvod se vracel do chrámu. Abbé Chas-Bernard volal
několikrát na Juliána, ale ten ho zprvu neslyšel. Konečně přišel kněz pro něho
a našel Juliána za pilířem, za nějž se polomrtvý uchýlil; vzal ho pod paží,
chtěl ho představit biskupovi.</p>

<p class="e-bookprozatext">„Není vám dobře synu,“ řekl kněz, když viděl, jak je
bledý a že se sotva drží na nohou, „přepracoval jste se.“ Podal mu rámě.
„Pojďte, sedněte si za mne na lavičku pro podavače svěcené vody; postavím se
před vás.“ Byli u hlavních dveří. „Uklidněte se, máme ještě dobrých dvacet
minut do příchodu Jeho Milosti. Snažte se zotavit; až půjde mimo, podepřu vás,
jsem přes svůj věk silný a statný.“</p>

<p class="e-bookprozatext">Ale když biskup kráčel mimo ně, chvěl se Julián tak,
že se abbé Chas vzdal myšlenky představit ho.</p>

<p class="e-bookprozatext">„Nermuťte se proto,“ řekl mu, „já už najdu nějakou
příležitost.“</p>

<p class="e-bookprozatext">Večer poslal pro seminární kapli deset liber svíček,
které, jak vzkázal, mu Julián ušetřil svou pečlivostí a hbitostí při zhasínání.
Nic nebylo méně pravda. Ubohý hoch byl sám jako na zhasnutí; byl skoro bez
ducha. Od té chvíle, co spatřil paní de Rênal, nebyl schopen jediné myšlenky.</p>

</div>
</body>
</html>