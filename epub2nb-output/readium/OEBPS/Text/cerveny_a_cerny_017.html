<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="e-booknadpis" id="calibre_pb_15">12.<br class="calibre14"/>
Cesta</h2>

<p class="e-bookdopiskurzivaodstredu">V Paříži se setkáváme s lidmi uhlazenými,
na venkově mohou být lidé charakterní.</p>

<p class="e-bookdopisdopravamensi">— SIEYÈS</p>

<p class="e-bookprozatextbezpredsazeniprvradku">Následujícího dne už v pět hodin
ráno, dříve než se paní de Rênal ukázala, dostal Julián od jejího muže třídenní
dovolenou. Proti očekávání pocítil Julián přání ještě ji uvidět; vzpomínal na
její hezkou ruku. Sešel do zahrady; paní de Rênal dala na sebe dlouho čekat.
Ale kdyby byl Julián býval skutečně zamilován, byl by si všiml, že ho pozoruje
s čelem přitisknutým na okenní tabuli za polospuštěnými žaluziemi prvního
poschodí. Konečně se proti předsevzetí rozhodla sejít do zahrady. Obvyklá
bledost její tváře ustoupila živějším barvám. Ta naivní žena byla zřejmě
rozčilena; vůle ovládat se i pocit hněvu kalily výraz hlubokého klidu,
povzneseného nad všednost denních zájmů, který jindy dodával její nebeské tváři
tolik kouzla.</p>

<p class="e-bookprozatext">Julián k ní rychle přistoupil; obdivoval se jejím
krásným pažím, jež prosvítaly narychlo přehozeným šálem. Zdálo se, že svěžest
ranního vzduchu ještě zvyšuje krásu pleti, která po noci plné rozčilení byla
ještě citlivější na všechny dojmy. Její prostá a jímavá krása, která přece jen
prozrazovala bohatý vnitřní život, krása, s jakou se nesetkáváme u lidí nižších
vrstev, odhalila, jak se zdá, Juliánovi novou stránku jeho duše, kterou si
dosud neuvědomil. Pohroužen zcela v pohled na půvaby, jimiž se dychtivě kochal,
nepomyslil vůbec na to, že očekával přátelské uvítání. Tím více byl překvapen
ledovým chladem, který se mu paní de Rênal snažila dát najevo a za nímž tušil
dokonce úmysl odkázat ho do příslušných mezí.</p>

<p class="e-bookprozatext">Radostný úsměv zmizel z jeho rtů; připomněl si, jaké
místo zaujímá ve společnosti a zvláště v očích vznešené, bohaté dědičky. V okamžiku
jeho tvář prozrazovala jenom pýchu a hněv na sebe sama. Pociťoval nevoli nad
tím, že svůj odchod zdržel o více než hodinu, a přitom sklidil tak ponižující
uvítání.</p>

<p class="e-bookprozatext">„Jenom hlupák,“ řekl si, „se zlobí na jiné; kámen
padá, poněvadž je těžký. Budu věčně tak dětinský? Kdy si konečně zvyknu dávat
těm lidem svou duši pouze za peníze? Chci-li, aby si mě vážili, a mám-li si
vážit sám sebe, musím jim dokázat, že jen má chudoba je ve styku s jejich
bohatstvím, ale že mé srdce je na tisíc mil od jejich drzosti a je příliš
vysoko nad nimi, aby se ho mohly dotknout ubohé projevy jejich opovržení nebo
přízně.“</p>

<p class="e-bookprozatext">Zatímco se tyto city kupily v duši mladého
vychovatele, nabývala jeho neklidná tvář výrazu uražené pýchy a krutosti. Paní
de Rênal tím byla velmi znepokojena. Ctnostný chlad, který chtěla vložit do
svého uvítání, ustoupil výrazu účasti, a to účasti oživené překvapením z náhlé
změny, kterou právě u Juliána zpozorovala. Všední slova o zdraví a krásném počasí,
jež obyčejně ráno pronášíme, ztuhla jim oběma najednou na rtech. Julián, jehož
soudnost nebyla zkalena žádnou vášní, nalezl hned prostředek, jak dát paní de
Rênal najevo, jak málo věří tomu, že její vztah k němu je opravdu přátelský; nezmínil
se o tom, že odjíždí, pozdravil a odešel.</p>

<p class="e-bookprozatext">Zatímco hleděla za ním, zdrcena divokou pýchou, kterou
četla v jeho pohledu, jenž ještě včera se jí zdál tak milý, přiběhl k ní ze
zahrady nejstarší syn a objímaje ji pravil:</p>

<p class="e-bookprozatext">„Máme prázdno, pan Julián odcestuje.“</p>

<p class="e-bookprozatext">Při těch slovech paní de Rênal zamrazilo; byla
nešťastná pro svou ctnost a ještě více pro svou slabost.</p>

<p class="e-bookprozatext">Tato nová událost zaměstnávala úplně její myšlenky.
Všechna moudrá předsevzetí z předešlé strašné noci padla. Nyní nešlo už o to,
aby odolala svému roztomilému milenci, nýbrž o to, aby ho neztratila navždy.</p>

<p class="e-bookprozatext">Musela jít k snídani. K dovršení její bolesti pan de
Rênal a paní Dervillová nemluvili o ničem jiném než o Juliánově odchodu. Za
rozhodností, s níž Julián požádal o dovolenou, starosta tušil nějakou zvláštní
pohnutku.</p>

<p class="e-bookprozatext">„Ten mladík dostal asi od někoho nabídku. Ale tomu
člověku, i kdyby to byl Valenod, přejde na něho dojista chuť, až uslyší, že se
tím jeho roční výdaje zvýší o šest set franků. Včera se asi dohodli ve
Verrières na třídenní lhůtě na rozmyšlenou; a dnes ráno odešel panáček do hor,
aby mi nemusel dát odpověď. Tak daleko jsme došli, že jsme odkázáni na
mizerného sluhu, který si ještě troufá být drzý!“</p>

<p class="e-bookprozatext">„Když už můj muž, který si není vědom toho, jak
Juliána urazil, myslí, že od nás odejde, co si mám myslit já?“ řekla si paní de
Rênal. „Ach, už je to tak!“</p>

<p class="e-bookprozatext">Aby mohla aspoň nerušeně plakat a nemusela odpovídat
na otázky paní Dervillové, řekla, že ji bolí velice hlava, a šla si lehnout.</p>

<p class="e-bookprozatext">„Takové jsou ženy,“ opakoval pan de Rênal, „vždycky je
v tom složitém mechanismu něco porouchaného.“ A dělaje posměšné vtipy odešel.</p>

<p class="e-bookprozatext">Zatímco paní de Rênal prožívala strašná muka velké
vášně, do níž ji náhoda uvrhla, kráčel Julián vesele nejkrásnější scenérií,
jakou může horská krajina poskytnout. Musel přejít přes vysoký horský hřeben
severně od Vergy. Stezka, kterou šel, se vine ponenáhlu stoupajíc velkými
bukovými lesy a tvoří nekonečné zatáčky po svahu vysoké hory, která uzavírá k severu
údolí Doubsu. Zanedlouho se pocestnému otevře daleký rozhled přes nižší návrší,
mezi nimiž teče Doubs k jihu, až do úrodné roviny burgundské a beaujolaiské.
Třebaže duše mladého ctižádostivce byla nepřístupná tomuto druhu krásy, nemohl
se zdržet, aby se občas nezastavil a nepohlédl na tak velkolepou a nádhernou
podívanou.</p>

<p class="e-bookprozatext">Konečně dosáhl horského hřbetu a musel přejít sedlo,
aby se dostal do odlehlého údolí, kde bydlil jeho přítel Fouqué, mladý obchodník
s dřívím: Julián nespěchal, netoužil setkat se s ním ani s jiným lidským
tvorem. Skryt jako dravý pták ve skaliskách, jež věnčí horský hřeben, mohl
vidět z daleka každého člověka, jenž by se k němu blížil. Uprostřed skoro
svislé skalní stěny objevil malou jeskyni. Pustil se k ní a brzy se usadil ve
skrýši. „Tady,“ zvolal, „mi nemohou lidé ublížit,“ a oči mu zářily radostí.
Napadlo mu, že by se zde mohl oddat rozkoši zapsat si své myšlenky; všude jinde
to pokládal za příliš nebezpečné. Čtverhranný balvan mu posloužil jako stůl.
Péro běhalo po papíře; nevnímal nic kolem sebe. Konečně zpozoroval, že slunce
již zapadá za daleké beaujolaiské vrchy.</p>

<p class="e-bookprozatext">„Proč bych zde nemohl přenocovat?“ řekl si; „mám s sebou
chléb a <span class="e-bookdejapoznamkychar">jsem volný</span><span class="e-bookdejapoznamkychar"><span class="calibre11">!</span></span>“
Při zvuku toho velkého slova zajásal, neboť pro svou přetvářku by se nebyl
cítil volným ani u přítele Fouquého. S hlavou opřenou o obě ruce ležel Julián v
jeskyni, a šťastný jako dosud nikdy v životě, oddával se snění a vychutnával
slast volnosti. Ani nepozoroval, že ponenáhlu pohasínají všechny paprsky
soumraku. V tom nesmírném temnu mu jeho obrazotvornost předváděla vše, co
toužil někdy prožít v Paříži. Především viděl v duchu obraz ženy mnohem krásnější
a mnohem duchaplnější než všechny ženy, s nimiž se setkal na venkově. Miloval
by ji vášnivě a ona by milovala jeho. Kdyby ji na krátkou dobu opustil, učinil
by to jen proto, aby si získal slávu a byl více hoden její lásky.</p>

<p class="e-bookprozatext">Mladík vyrostlý ve smutné skutečnosti pařížského
společenského života by byl na tomto místě svého románu, i kdyby měl Juliánovu
obraznost, probuzen ironií; touha po velkých činech i naděje na ně by byly
ustoupily známé zásadě: „Opustíš-li svou milenku, vydáš se bohužel v nebezpečí,
že budeš několikrát denně oklamán.“ Mladý venkovan viděl mezi sebou a hrdinskými
činy jedinou překážku: nedostatek příležitosti.</p>

<p class="e-bookprozatext">Mezitím nastala hluboká noc a Julián měl ještě dvě
míle cesty před sebou, chtěl-li sejít do vesničky, v níž bydlel Fouqué. Než
vyšel z jeskyňky, rozdělal oheň a spálil pečlivě vše, co napsal.</p>

<p class="e-bookprozatext">Jeho přítel byl nadmíru překvapen, když v jednu hodinu
v noci Julián zaklepal na dveře. Fouqué byl právě zabrán do účetnických prací.
Byl to mladý muž vysoké, ne právě pěkné postavy, hrubých, tvrdých rysů a k tomu
měl ohromný nos; ale pod tím odpuzujícím zevnějškem se skrývalo velké
dobráctví.</p>

<p class="e-bookprozatext">„Pohněval ses jistě s panem de Rênal, že přicházíš tak
neočekávaně.“</p>

<p class="e-bookprozatext">Julián mu vypravoval, ale jen pokud bylo třeba, co se
předešlého dne událo.</p>

<p class="e-bookprozatext">„Zůstaň u mne,“ navrhl mu Fouqué, „ty znáš pana de
Rênal, pana Valenoda, podprefekta Maugirona, faráře Chélana; znáš dobře povahy
těch lidí a mohl bys mě zastupovat při dražbách. Umíš lépe počítat než já, mohl
bys mi vést knihy. Obchod je výborný. Nemohu sám na vše stačit a bojím se,
abych nedostal za společníka nějakého darebáka. Téměř denně mi proto uchází
pěkný výdělek. Před měsícem jsem dal vydělat šest tisíc franků Michaudovi ze
Saint-Amandu. Šest let jsem se s ním neviděl a jen náhodou jsem se s ním setkal
při dražbě v Pontarlieru. Proč bys těch šest tisíc franků anebo aspoň tři
tisíce nebyl mohl vydělat ty? Kdybych tě byl měl tehdy s sebou, byl bych také
přihodil na to dříví a ostatní by mi je byli brzy nechali. Staň se mým společníkem.“</p>

<p class="e-bookprozatext">Juliána ta nabídka rozladila; rušila jeho vzletné sny.
Po celou večeři, kterou si oba přátelé jako Homérovi hrdinové sami připravili,
poněvadž Juliánův přítel žil docela sám, ukazoval Fouqué Juliánovi účetní knihy
a dokazoval mu, jak se jeho obchod vyplácí. Měl nejlepší mínění o duševních
schopnostech a povahových vlastnostech Juliánových.</p>

<p class="e-bookprozatext">Když byl Julián konečně v komůrce z jedlových prken
sám, řekl si: „Zde bych si mohl skutečně vydělat několik tisíc franků a později
se snadno stát vojákem nebo knězem, podle toho, co bude v té době právě ve
Francii v módě. Malá hotovost, kterou bych si zde nastřádal, by mi pak pomohla
přes všechny drobné překážky. Během toho samotářského života v horách bych měl
dosti volného času, abych poněkud zmenšil svou hroznou nevědomost o tolika věcech,
jimiž se zabývají všichni lidé z lepší společnosti. Ale Fouqué se nechce ženit
a říká stále, že ho ta samota činí nešťastným. Je tedy jisté, že vezme-li si
společníka, jenž nemá kapitál, který by vložil do jeho obchodu, bude doufat, že
ho jeho podílník nikdy neopustí.“</p>

<p class="e-bookprozatext">„Mám svého přítele oklamat?“ zvolal Julián rozhořčeně.
On, jemuž pokrytectví a nedostatek jakékoliv náklonnosti sloužívaly obyčejně k dosažení
úspěchu, nemohl tentokrát snést myšlenku, že by se měl špatně zachovat k člověku,
který ho miluje.</p>

<p class="e-bookprozatext">Ale najednou se Julián zaradoval: našel důvod, aby
mohl Fouquého návrh odmítnout. „Vždyť bych bídně zmařil sedm nebo osm let! Bylo
by mi pak už osmadvacet let; v tom věku vykonal Bonaparte už své největší činy!
Až si našetřím bůhvíjakým způsobem trochu peněz běháním po dražbách na dřevo a až
si zjednám přízeň několika bezvýznamných darebáků, kdo mi zaručí, že budu ještě
v sobě cítit to posvátné nadšení, bez něhož si nikdo nezíská slávy?“</p>

<p class="e-bookprozatext">Ráno Julián prohlásil velmi klidně dobrákovi Fouquému,
který byl přesvědčen, že jejich společnictví je dohodnuto, že se cítí tak silně
povolán ke kněžskému stavu, že nemůže na nabídku přistoupit. Fouqué byl velice
překvapen.</p>

<p class="e-bookprozatext">„Ale uvaž přece,“ opakoval mu, „že tě chci za
společníka, anebo je-li ti to milejší, dám ti čtyři tisíce franků ročně; a ty
se chceš vrátit k tomu svému panu de Rênal, který tebou pohrdá jako blátem na
svých střevících! Co ti bude bránit, abys až si uspoříš dvě stě louisdorů,
nevstoupil do semináře? Řeknu ti ještě více, zavazuji se ti, že ti pak opatřím
nejlepší faru v celém kraji. Vždyť,“ dodal Fouqué tiše, „dodávám palivo panu…,
panu…, panu… Dávám jim nejlepší dubové dříví za cenu měkkého dříví, ale to jsou
velmi dobře uložené peníze.“</p>

<p class="e-bookprozatext">Nic nemohlo zviklat Juliánovo rozhodnutí. Fouqué si
nakonec pomyslil, že Julián nemá docela zdravý rozum. Třetího dne časně ráno
opustil Julián svého přítele a strávil celý den v horách mezi skalami. Vyhledal
zase svou jeskyňku, ale v jeho duši nebyl klid, přítelova nabídka ho o něj
připravila. Stál na rozcestí, ne mezi neřestí a ctností jako Herkules, ale mezi
prostředností vedoucí k zabezpečenému životu všedního člověka a hrdinstvím
svých mladistvých snů. „Nemám opravdu dost pevnosti,“ řekl si; a tato
pochybnost ho bolela nejvíce. „Nejsem ze dřeva, z něhož jsou velcí lidé, když
se bojím, že osm let strávených sháněním chleba mě připraví o svaté nadšení, s nímž
člověk vykoná neuvěřitelné činy.“</p>

</div>
</body>
</html>