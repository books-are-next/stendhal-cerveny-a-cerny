<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="e-booknadpis" id="calibre_pb_19">16.<br class="calibre14"/>
Příští den</h2>

<p class="e-bookdopiskurzivaodstredu">Rty zvrátil k jejím rtům a ruka vrací v čelo
jí příval vlasů poletavý…</p>

<p class="e-bookdopisdopravamensi">— DON JUAN, zpěv I, strofa 170</p>

<p class="e-bookprozatextbezpredsazeniprvradku"><span class="calibre17">Naštěstí
pro Juliána byla paní de Rênal příliš rozčilena a překvapena, takže si nevšimla,
jak hloupě se chová. Julián se najednou stal pro ni vším na světě.</span></p>

<p class="e-bookprozatext">Když viděla, že svítá, a vybízela ho, aby odešel,
povzdechla:</p>

<p class="e-bookprozatext">„Ach Bože, uslyšel-li manžel nějaký hluk, jsem
ztracena.“</p>

<p class="e-bookprozatext">Julián měl dosti času vymýšlet fráze a vzpomněl si na
tuto:</p>

<p class="e-bookprozatext">„Litovala byste života?“</p>

<p class="e-bookprozatext">„Ach, nyní velmi! Ale nelitovala bych, že jsem vás
poznala.“</p>

<p class="e-bookprozatext">Julián soudil, že jeho důstojnost vyžaduje, aby od ní
odešel teprve za bílého dne a bez zvláštní opatrnosti.</p>

<p class="e-bookprozatext">Ustavičná pozornost, s níž studoval až do nejmenších
podrobností své chování v bláhové touze, aby působil dojmem zkušeného muže,
měla jedinou výhodu: když se u snídaně opět setkal s paní de Rênal, jeho
chování bylo mistrovskou ukázkou opatrnosti.</p>

<p class="e-bookprozatext">Zato paní de Rênal se nemohla na Juliána podívat, aby
se nezarděla až po uši, a nemohla žít ani okamžik bez pohledu na něho;
uvědomovala si svůj zmatek, ale pokusy jej utajit její zmatek jen
zdvojnásobovaly. Julián pohlédl na ni jen jednou. Paní de Rênal se zprvu
obdivovala jeho opatrnosti, avšak když viděla, že se spokojil jediným pohledem,
brzy zneklidněla: „Že by mě už nemiloval?“ uvažovala. „Ach, jsem pro něho
příliš stará; je mi o deset let více než jemu.“</p>

<p class="e-bookprozatext">Když odcházeli z jídelny do zahrady, stiskla Juliánovi
ruku. Byl překvapen tak nezvyklým projevem lásky a pohlédl na ni vášnivě; již u
snídaně se mu zdála velmi hezká, a i když klopil oči, viděl stále před sebou
její půvaby. Ten pohled paní de Rênal utěšil, ale nezaplašil všechny její
obavy; obavy, že ji Julián již nemiluje, zatlačily skoro úplně výčitky svědomí,
jež pociťovala při pomyšlení na svého muže.</p>

<p class="e-bookprozatext">Její manžel při snídani nic nezpozoroval. Ale jinak
tomu bylo u paní Dervillové; ta byla přesvědčena, že paní de Rênal co nejdříve
Juliánovi podlehne. Po celý den s odvahou a s naléhavostí upřímného přátelství
dělala narážky, jimiž se snažila nejhoršími barvami vylíčit nebezpečí, v něž se
vydává.</p>

<p class="e-bookprozatext">Paní de Rênal toužila po tom, aby byla s Juliánem o samotě;
chtěla se ho otázat, zda ji ještě miluje. Přes vrozenou dobrotu své povahy by
byla málem dala několikrát své přítelkyni na srozuměnou, že jí překáží.</p>

<p class="e-bookprozatext">Večer v zahradě to paní Dervillová tak obratně
zařídila, že seděla mezi paní de Rênal a Juliánem. Paní de Rênal si vytvářela
rozkošnou představu, jak stiskne Juliánovi ruku a přitiskne na ni rty, a nyní
nemohla na něho ani promluvit.</p>

<p class="e-bookprozatext">Tato překážka zvýšila její rozechvění. Jedna obava ji
obzvláště mučila. Vyhubovala Juliánovi tak prudce za jeho neopatrnou noční
návštěvu, že se bála, že dnešní noci k ní nepřijde. Odešla velmi brzy ze
zahrady do svého pokoje. Ale nemohla netrpělivostí vydržet, přikradla se k Juliánovým
dveřím a naslouchala. Přes nejistotu a vášeň, která jí zmítala, neodvážila se
vejít. Byla by to pokládala za největší ponížení, protože na venkově se na
takové činy dělají vtipy.</p>

<p class="e-bookprozatext">Všechno služebnictvo ještě nespalo, proto se z opatrnosti
vrátila do pokoje. Dvě hodiny čekání byly pro ni dvě staletí muk.</p>

<p class="e-bookprozatext">Ale Julián byl příliš věrný tomu, co nazýval svou
povinností, než aby nevykonal bod za bodem, co si předepsal.</p>

<p class="e-bookprozatext">Když odbila jedna hodina, vyklouzl tiše z pokoje,
přesvědčil se, že domácí pán tvrdě spí, a vešel k paní de Rênal. Této noci
nalezl u své milenky více štěstí, neboť nemyslil tak vytrvale na svou úlohu.
Jeho oči viděly a uši slyšely. Také mu dodávalo jistoty to, že paní de Rênal
mluvila o svém stáří.</p>

<p class="e-bookprozatext">„Ach, je mi o deset let více než vám, jak mě můžete
milovat!“ opakovala mu bez nějakého zvláštního úmyslu, jen proto, že ji to
skličovalo.</p>

<p class="e-bookprozatext">Julián nechápal její žal, ale viděl, že je upřímný, a zbavil
se skoro úplně strachu, že se zesměšní.</p>

<p class="e-bookprozatext">Pošetilá myšlenka, že je pro svůj nízký původ pokládán
za milence druhého řádu, rovněž zmizela. Čím více Juliánovy projevy lásky
uklidňovaly jeho plachou milenku, tím šťastnější se stávala, tím lépe dovedla
svého milence posuzovat. Naštěstí potlačil v sobě toho dne úplně onu
nepřirozenost, která způsobila, že včerejší setkání mu bylo vítězstvím, ale ne
rozkoší. Kdyby byla paní de Rênal zpozorovala, že se Julián přetvařuje, bylo by
ji to smutné poznání připravilo navždy o všechno štěstí. Byla by v tom mohla
vidět jen smutný následek nepoměrnosti jejich věku.</p>

<p class="e-bookprozatext">Ačkoliv paní de Rênal neuvažovala nikdy o teorii
lásky, věděla, že na venkově rozdílnost věku vedle rozdílnosti jmění bývají
jedním z hlavních témat vtipkování, kdykoliv jde o lásku.</p>

<p class="e-bookprozatext">Po několika dnech byl Julián, stržen vášnivostí svého
mládí, šíleně zamilován.</p>

<p class="e-bookprozatext">„Je opravdu,“ říkal si, „andělsky dobrá a ze všech
nejkrásnější.“</p>

<p class="e-bookprozatext">Zapomněl skoro úplně hrát svou úlohu. V jedné
nestřežené chvíli prozradil jí dokonce vše, co ho tíží. Od chvíle jeho
upřímného doznání milovala ho ještě více. „Neměla jsem tedy žádnou šťastnou
sokyni!“ říkala si paní de Rênal s potěšením. Odvážila se ho otázat, čí byla ta
podobizna, na níž mu tolik záleželo; Julián jí přísahal, že to byla podobizna
muže.</p>

<p class="e-bookprozatext">Když paní de Rênal nabyla dosti klidu, aby mohla
uvažovat, divila se, že takové štěstí vůbec existuje a že o něm neměla ani
tušení.</p>

<p class="e-bookprozatext">„Ach!“ říkala si, „kdybych byla Juliána poznala před
desíti lety, kdy jsem byla ještě hezká!“</p>

<p class="e-bookprozatext">Julián měl docela jiné myšlenky. Jeho láska byla
vlastně jen ctižádostí, radostným vědomím, že se jemu, chudému, nešťastnému a tak
opovrhovanému tvoru, oddala tak vznešená a krásná žena. Projevy jeho zbožňování,
jeho milostná zanícení při pohledu na její tělesnou krásu upokojily konečně
její obavy z rozdílnosti věku. Kdyby byla měla trochu životní zkušenosti,
kterou dávno mívá třicetiletá žena v civilizovanějším prostředí, byla by se
chvěla obavou o trvání lásky, která, jak se zdálo, žila pouze z překvapení a ze
štěstí uspokojené samolibosti.</p>

<p class="e-bookprozatext">Ve chvílích, kdy Julián zapomínal na svou ctižádost,
obdivoval se nadšeně dokonce i kloboukům a šatům paní de Rênal. Nemohl se
nasytit rozkoše, kterou mu působila jejich vůně. Otvíral zrcadlové dveře její
skříně a obdivoval se celé hodiny kráse a úpravě všeho, co tam viděl. Jeho
přítelkyně, opřena o něho, ho pozorovala. Julián si prohlížel šperky a prádlo,
které den před svatbou dostává nevěsta do výbavy.</p>

<p class="e-bookprozatext">„Za takového muže jsem se měla vdát!“ myslila si někdy
paní de Rênal; „jakou má vášnivou duši! Jaký nádherný život bych měla po jeho
boku!“</p>

<p class="e-bookprozatext">Julián nikdy předtím neviděl z takové blízkosti
arzenál ženského válečného umění. „Není možné,“ říkal si, „aby v Paříži bylo
něco krásnějšího!“ V těch chvílích proti svému štěstí nic nenamítal. Často mu
upřímný obdiv a smyslové vzněty jeho milenky dovolovaly zapomenout na pošetilou
teorii, která ho na počátku jeho milostného poměru činívala odměřeným a skoro
směšným. Míval okamžiky, kdy přes sklon k pokrytectví nacházel zvláštní požitek
v tom, mohl-li se vznešené dámě, která ho zbožňovala, přiznat, že nezná spoustu
běžných maličkostí. Zdálo se mu, že společenské postavení jeho milenky ho povznáší.
Pro paní de Rênal bylo zase nejsladší duchovní rozkoší, mohla-li toho
geniálního mladého muže, kterému všichni prorokovali skvělou budoucnost,
zasvěcovat do spousty drobných tajemství. Dokonce i podprefekt a pan Valenod se
mu museli obdivovat; od té doby se jí nezdáli tak hloupí. Jenom paní Dervillové
ani nenapadlo vyjadřovat tytéž city. Byla zoufalá nad tím, co, jak se aspoň
domnívala, správně uhodla, a když viděla, že její rozumné rady jsou ženě, která
v pravém slova smyslu ztratila hlavu, jenom nepříjemné, odjela z Vergy bez
udání důvodu a paní de Rênal se jí raději ani neptala. Prolila pro ni několik
slz a brzy se jí zdálo, že se její štěstí ještě zvětšilo. Po jejím odjezdu
bývala skoro celý den s milencem sama.</p>

<p class="e-bookprozatext">Julián se oddával tím více sladké společnosti své
milenky, že pokaždé, kdykoli byl příliš dlouho ponechán sám sobě, znepokojoval
ho ještě osudný návrh Fouquéův. V prvních dnech toho nového života míval okamžiky,
kdy on, jenž nikdy nemiloval a nikdy dosud milován nebyl, nacházel takové
štěstí v tom, že mohl být upřímný, až by se byl málem paní de Rênal vyznal ze
ctižádosti, která až dosud byla přímo podstatou jeho života. Byl by se jí rád
zeptal na radu v podivném pokušení, které v něm vzbuzovala Fouquéova nabídka,
ale malá příhoda mu zabránila být upřímným.</p>

</div>
</body>
</html>