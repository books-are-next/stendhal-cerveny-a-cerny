<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_71">35.<br class="calibre14"/>
Bouře</h2>

<p class="e-bookdopiskurzivaodstredu">Bože, dej ať ničím nevynikám!</p>

<p class="e-bookdopisdopravamensi">— MIRABEAU</p>

<p class="e-bookprozatextbezpredsazeniprvradku">Byl zahloubán v myšlenky; sotva
opětoval vroucí něžnost, kterou mu prokazovala. Zůstával zamlklý a zasmušilý.
Nikdy nepřipadal Matyldě tak velký a tak hodný zbožňování. Obávala se, že
záchvěv jeho hrdosti může zase všechno změnit.</p>

<p class="e-bookprozatext">Viděla, že abbé Pirard skoro každé ráno přichází do
paláce. Snad se od něho Julián dověděl, co otec zamýšlí? Nebo mu markýz ve
chvilkovém rozmaru sám něco napsal? Jak si vysvětlit, že po tak velkém štěstí
zůstávala Juliánova tvář tak přísná? Neodvážila se ho na to zeptat.</p>

<p class="e-bookprozatext"><span class="e-bookdejapoznamkychar">Neodvážila se!</span>
Ona, Matylda! Od té chvíle byla v její lásce k Juliánovi jakási nejistota,
obava před něčím neočekávaným, skoro strach. Ta chladná duše prožívala lásku,
jak jen ji mohla prožívat bytost vychovaná v přejemnělé civilizaci, které se
Paříž tak obdivuje.</p>

<p class="e-bookprozatext">Druhého dne časně ráno byl Julián na faře abbé
Pirarda. Do dvora vjel chatrný poštovní vůz najatý na nejbližší stanici.</p>

<p class="e-bookprozatext">„Neměl byste už jezdit v takovém voze,“ řekl mu přísný
abbé mrzutě. „Tu máte dvacet tisíc franků, jež vám pan de la Mole dává pod tou
podmínkou, že je za rok utratíte, ale tak, abyste se co nejméně zesměšnil.“
(Tak vysokou částku v rukou mladého muže pokládal kněz pouze za příležitost k hříchu.)</p>

<p class="e-bookprozatext">„Pan markýz dodává: ‚Pan Julián de la Vernaye dostal
zřejmě ty peníze od svého otce, kterého je zbytečné blíže označovat. Pan de la
Vernaye uzná snad za vhodné darovat něco panu Sorelovi, tesaři ve Verrières,
který se o něho staral v dětství…‘ Tuto část příkazu budu moci sám obstarat,“
dodal abbé. „Přiměl jsem konečně pana de la Mole, aby se smířil s tím jezuitou,
abbém de Frilair. Jeho vliv je proti nám příliš mocný. Jednou z mlčky přijatých
podmínek dohody bude, že ten člověk, který vládne v Besançonu, uzná váš
šlechtický původ.“</p>

<p class="e-bookprozatext">Julián nemohl již své nadšení ovládnout. Jeho
šlechtický původ bude uznán! Objal abbého.</p>

<p class="e-bookprozatext">„Fuj,“ zvolal Pirard a odstrčil ho. „Co znamená ta
světská marnivost?… Sorelovi a jeho synům nabídnu svým jménem roční důchod pěti
set franků, a ten bude vyplácen každému tak dlouho, dokud s nimi budu spokojen.“</p>

<p class="e-bookprozatext">Julián se choval již opět chladně a povýšeně.
Poděkoval, ale jen velmi neurčitými slovy, jež k ničemu nezavazovala. „Že bych
byl opravdu nemanželský syn nějakého vznešeného šlechtice, kterého strašný
Napoleon vypověděl do našich hor?“ A každým okamžikem se mu ta myšlenka zdála
méně nepravděpodobná… „Má nenávist k otci by mohla být důkazem… Pak bych nebyl
spáchal nic zlého!“</p>

<p class="e-bookprozatext">Za několik dní po této samomluvě měl patnáctý husarský
pluk, jeden z nejskvělejších pluků armády, cvičení na štrasburském cvičišti.
Pan rytíř la Vernaye měl nejkrásnějšího koně z celého Alsaska. Stál ho šest
tisíc franků. Byl jmenován nadporučíkem, ačkoliv předtím byl poručíkem jen v kontrolních
záznamech pluku, o němž jakživ neslyšel.</p>

<p class="e-bookprozatext">Jeho nepřístupnost, přísné a skoro zlé oči, bledost a neochvějná
chladnokrevnost mu počaly od prvního dne zjednávat vážnost. Bezvadná a odměřená
zdvořilost a dovednost ve střelbě a šermu, kterou nenápadně ukazoval,
způsobily, že se brzy nikdo neodvážil nahlas na něho dělat vtipy. Za necelý
týden měl veřejné mínění pluku na své straně. „V tom mladém muži je všechno
kromě mládí,“ říkali staří posměvační důstojníci.</p>

<p class="e-bookprozatext1">Ze Štrasburku psal Julián
panu Chélanovi, bývalému verrièreskému faráři, který byl v té době již velmi
stár:</p>

<p class="e-bookdopiskurziva">Nepochybuji, že jste s radostí přijal zprávu o událostech,
které přiměly mou rodinu učinit ze mne bohatého člověka. Přikládám pět set
franků a prosím, abyste je nenápadně, aniž byste se o mně zmiňoval, rozdělil
ubožákům, kteří jsou dnes tak chudí, jak jsem kdysi byl já, a jimž jistě stále
pomáháte tak, jak jste kdysi pomáhal mně.</p>

<p class="e-bookprozatext2">Julián byl opojen
ctižádostí, ne však marnivostí. Přesto věnoval velkou péči svému zevnějšku.
Jeho koně a stejnokroje i livreje jeho sluhů byly tak bezvadné, že by mohly
dělat čest i pečlivosti vznešeného anglického šlechtice. Ačkoliv se teprve
nedávno, a to ještě protekcí, stal nadporučíkem, vypočítal si již, že chce-li
být jako všichni velcí vojevůdcové nejpozději ve třiceti letech vrchním velitelem,
měl by ve třiadvaceti letech býti více než pouhým nadporučíkem. Myslil pouze na
slávu a na svého syna.</p>

<p class="e-bookprozatext1">Z tohoto blouznění
nespoutané ctižádosti byl vytržen mladým sluhou z domu markýze de la Mole,
který mu přinesl dopis.</p>

<p class="e-bookdopiskurziva">Vše je ztraceno, <span class="calibre11">psala
mu Matylda</span>, přijeďte co nejrychleji, obětujte všechno, zběhněte, je-li
třeba. Po příjezdu čekejte na mne v drožce v ulici… u zahradních dvířek čísla…
Přijdu za Vámi; snad Vás budu moci vzít s sebou do zahrady. Vše je ztraceno a bojím
se, že není naděje na záchranu; spoléhejte na mne, zůstanu věrná a pevná i v neštěstí.
Miluji Vás.</p>

<p class="e-bookprozatext2">Za několik minut dostal
Julián dovolenou od plukovníka a odjel tryskem ze Štrasburku. Ale hrozný
neklid, který ho sžíral, mu nedovolil takto cestovat dále než k Metám. Vrhl se
do poštovního vozu a dospěl skoro neuvěřitelnou rychlostí k označenému místu u zahradních
dvířek paláce de la Mole. Dvířka se otevřela a v témž okamžiku se mu Matylda,
zapomínajíc na jakoukoliv lidskou důstojnost, vrhla do náručí. Naštěstí bylo
teprve pět hodin ráno a ulice byla ještě liduprázdná.</p>

<p class="e-bookprozatext1">„Vše je ztraceno. Otec,
obávaje se mých slz, v noci na čtvrtek odjel. Kam? To nikdo neví. Zde je dopis
od něho, čtěte.“ A vsedla k Juliánovi do drožky.</p>

<p class="e-bookdopiskurziva">Mohl bych odpustit všechno, jen to ne, že jste byla
plánovitě svedena, poněvadž jste bohatá. To je ta hrozná pravda, má nešťastná
dcero. Dávám Vám své čestné slovo, že nesvolím nikdy k sňatku s tím člověkem.
Zajistím mu deset tisíc ročního důchodu, slíbí-li, že bude žít daleko odtud,
mimo hranice Francie, nebo ještě lépe v Americe. Přečtěte si dopis, který jsem
dostal jako odpověď na svůj dotaz. Ten nestoudník mě sám přiměl, abych napsal
paní de Rênal. Nikdy nebudu číst ani jediný řádek od Vás, v němž bude řeč o tom
člověku. Protiví se mi Paříž i Vy. Žádám Vás, abyste co nejpečlivěji tajila
vše, co se má stát. Zřekněte se <span class="e-bookdejapoznamkychar"><span class="calibre11">dobrovolně </span></span>toho podlého člověka a najdete
opět otce.</p>

<p class="e-bookprozatext2">„Kde je dopis paní de
Rênal?“ řekl Julián chladně.</p>

<p class="e-bookprozatext1">„Zde. Nechtěla jsem ti
jej ukázat, dokud jsem tě nepřipravila.“</p>

<p class="e-bookdopiskurziva">DOPIS</p>

<p class="e-bookdopiskurziva">Svatý zájem náboženství a mravnosti mne nutí, pane,
k trapnému zakročení u Vás. Neomylný předpis mi nařizuje, abych uškodila v tuto
chvíli bližnímu a zabránila tím ještě většímu pohoršení. Bolest, kterou cítím,
musí ustoupit smyslu pro povinnost. Je až příliš pravda, že chování člověka, o němž
si přejete vědět plnou pravdu, se mohlo zdát nevysvětlitelné nebo dokonce i počestné.
Možná že pokládali za vhodné Vám zatajit anebo částečně zakrýt pravdu; vyžadovala
toho opatrnost právě tak jako náboženství. Ve skutečnosti však chování toho člověka,
na nějž se ptáte, bylo nutno naprosto odsoudit, bylo odsouzeníhodnější, než
mohu říci. Poněvadž byl chudý a toužil po bohatství, snažil se nejhorším
pokrytectvím a svedením slabé a nešťastné ženy vyšinout a něčím se stát. Je
také mou smutnou povinností dodat, že se musím domnívat, že pan J. nemá žádné
náboženské zásady. Ve svém svědomí jsem nucena si myslet, že jedním z jeho
prostředků, jak dosáhnout význačného postavení v rodině, je svést ženu, která
požívá největší úcty. Pod zdáním lhostejnosti a pomocí románových frází usiluje
pouze o to, aby dostal do své moci pána domu a jeho jmění. Zanechává po sobě
neštěstí a věčnou lítost atd. atd. atd.</p>

<p class="e-bookprozatext">Tento nesmírně dlouhý dopis byl místy napolo rozmazán
slzami a byl psán rukou paní de Rênal; bylo dokonce vidět, že mu věnovala
zvláštní péči.</p>

<p class="e-bookprozatext">„Nemohu nic vyčítat panu de la Mole,“ řekl Julián,
když dočetl. „Jednal správně a rozumně. Který otec by dal svou dceru takovému
člověku? Sbohem!“</p>

<p class="e-bookprozatext">Julián vyskočil z drožky a běžel k poštovnímu vozu,
který stál na konci ulice. Matylda, na kterou, jak se zdálo, zapomněl, udělala
několik kroků a chtěla běžet za ním; ale pohledy známých kupců, kteří se
zastavovali ve dveřích svých krámů, ji přiměly, že se rychle vrátila do
zahrady.</p>

<p class="e-bookprozatext">Julián jel do Verrières. Nemohl cestou psát Matyldě,
jak měl v úmyslu, protože při rychlé jízdě dělal na papíře jen nečitelné čáry.</p>

<p class="e-bookprozatext">Přijel do Verrières v neděli ráno. Vešel do obchodu se
zbraněmi. Jeho majitel mu blahopřál ke štěstí, které ho nedávno potkalo. Byla
to právě místní novinka.</p>

<p class="e-bookprozatext">Juliánovi dalo mnoho práce, než mu obchodník
porozuměl, že chce dvě pistole. Na jeho přání je puškař nabil.</p>

<p class="e-bookprozatext">Zazněly <span class="e-bookdejapoznamkychar">tři údery</span>
zvonu. To je ve francouzských vesnicích obvyklé znamení ohlašující po
nejrůznějším ranním zvonění počátek mše.</p>

<p class="e-bookprozatext">Julián vešel do nového verrièreského&#160; kostela. Všechna
vysoká kostelní okna byla zastřena rudými záclonami. Octl se několik kroků za
lavicí paní de Rênal. Zdálo se mu, že se vroucně modlí. Při pohledu na ženu,
která ho kdysi tolik milovala, roztřásly se mu ruce, takže nemohl svůj záměr
hned provést. „Nemohu,“ řekl si, „tělo mi vypovídá službu.“</p>

<p class="e-bookprozatext">V tu chvíli ministrant, jenž přisluhoval při mši,
zvonil k <span class="e-bookdejapoznamkychar"><span class="calibre17">pozdvihování</span></span><i class="calibre16">.</i>
Paní de Rênal sklonila hlavu a záhyby šálu ji na chvíli téměř úplně zakryly.
Julián ji už tak dobře nepoznával. Vystřelil po ní, ale nezasáhl ji. Vystřelil
po druhé; paní de Rênal klesla na zem.</p>

</div>
</body>
</html>