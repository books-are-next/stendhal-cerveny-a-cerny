<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_64">28.<br class="calibre14"/>
Manon Lescaut</h2>

<p class="e-bookdopiskurzivaodstredu">Nuže, jakmile se přesvědčil, že převor je
hlupák a osel, nazýval černým, co bylo bílé, a bílým, co bylo černé, a míval
často úspěch.</p>

<p class="e-bookdopisdopravamensi">— LICHTENBERG</p>

<p class="e-bookprozatextbezpredsazeniprvradku"><span class="calibre17">Rusovy
předpisy výslovně nařizovaly, že se nikdy nemá osobě, jíž píšeme, při hovoru
odporovat. Pod žádnou záminkou není dovoleno zanechat úlohy blouznivého
zbožňovatele; dopisy vycházely vždy z tohoto předpokladu.</span></p>

<p class="e-bookprozatext">Jednoho večera vychvaloval Julián v Opeře v lóži paní
de Fervaques až do nebe balet <span class="e-bookdejapoznamkychar">Manon Lescaut</span><i class="calibre16">,</i>
a to jedině proto, že jej pokládal za bezvýznamný.</p>

<p class="e-bookprozatext">Maršálová podotkla, že balet se zdaleka nevyrovná
románu abbé Prévosta.</p>

<p class="e-bookprozatext">„Jakže!“ řekl si Julián překvapený a pobavený její
poznámkou, „tak ctnostná žena vychvaluje román!“ Paní de Fervaques dávala totiž
nejméně dvakrát nebo třikrát do týdne najevo, že naprosto opovrhuje spisovateli,
kteří se těmi mělkými díly snaží kazit mládež, bohužel až příliš náchylnou k smyslovému
poblouznění.</p>

<p class="e-bookprozatext">„V té nemravné a nebezpečné četbě,“ pokračovala
maršálová, „zaujímá prý <span class="e-bookdejapoznamkychar">Manon Lescaut</span>
jedno z předních míst. Slabosti a zasloužené úzkosti zločinného srdce jsou prý
tam vylíčeny s hlubokou pravdivostí; přesto však váš Bonaparte na Svaté Heleně
prohlásil, že je to román pro lokaje.“</p>

<p class="e-bookprozatext">Napoleonovo jméno vrátilo Juliánovi jeho duševní
čilost. „Někdo se mě pokusil očernit u maršálové; vypravoval jí o mém nadšení
pro Napoleona. To se jí nemile dotklo, takže podlehla pokušení a dala mi to
znát.“ Jeho objev ho po celý večer obveseloval, a proto také sám byl zábavný.
Když se ve vestibulu Opery loučil s paní de Fervaques, řekla mu: „Pamatujte
si, pane Soreli, že kdo miluje mne, nesmí milovat Bonaparta; je možno ho přijímat
nanejvýš jako nutnost seslanou Prozřetelností. Ostatně ten muž neměl dosti
vnímavou duši, aby dovedl procítit umělecká díla.“</p>

<p class="e-bookprozatext"><span class="e-bookdejapoznamkychar">„Kdo miluje mne!“</span>
opakoval si Julián. „To nemusí znamenat nic, anebo to může znamenat všechno. To
jsou tajemství jazyka, která my ubozí venkované neovládáme.“ A při opisování
nekonečného dopisu pro maršálovou myslil dlouho na paní de Rênal. </p>

<p class="e-bookprozatext">„Jak to,“ řekla mu druhého dne paní de Fervaques se
špatně předstíranou lhostejností, „že mluvíte o <span class="e-bookdejapoznamkychar">Londýně</span> a <span class="e-bookdejapoznamkychar">Richmondu</span> v dopise, který jste mi psal asi
včera večer po návratu z Opery?“</p>

<p class="e-bookprozatext">Julián se octl ve velkých rozpacích; opisoval řádek za
řádkem, nemyslil na to, co píše, a patrně zapomněl nahradit slova <span class="e-bookdejapoznamkychar">Londýn</span> a <span class="e-bookdejapoznamkychar">Richmond</span><i class="calibre16">,</i> jež byla v originálu,
slovy <span class="e-bookdejapoznamkychar">Paříž</span> a <span class="e-bookdejapoznamkychar">Saint-Cloud</span><i class="calibre16">.</i> Začal dvě nebo tři
věty, ale nebyl schopen je dokončit; bál se, že se dá do hlasitého smíchu.
Konečně, hledaje vhodná slova, nalezl tuto výmluvu: „Když jsem vám psal, byla
má duše ještě vzrušena diskusí o nejvznešenějších, nejvyšších zájmech lidské
duše; byl jsem asi roztržitý.“</p>

<p class="e-bookprozatext">„Působilo to na ni,“ řekl si, „mohu si tedy ušetřit
nudný zbytek večera.“ Rychle odešel z domu paní de Fervaques. Když večer pročítal
ještě jednou originál dopisu, který předešlého dne opsal, přišel brzy na osudné
místo, kde mladý Rus mluvil o Londýně a Richmondu. Ke svému překvapení
zjistil, že tón dopisu je skoro něžný.</p>

<p class="e-bookprozatext">Právě kontrast mezi zdánlivou lehkomyslností,
projevovanou v řeči, a vznešenou, skoro apokalyptickou hloubkou jeho dopisů
okouzlil paní de Fervaques. Obzvláště se jí líbila délka vět. „To je něco
docela jiného než ten úsečný sloh, který přivedl do módy ten nemravný
Voltaire!“ Ačkoliv se náš hrdina v hovorech snažil všemožně potlačit zdravý
rozum, mívala jeho slova přece ještě protimonarchistické a ateistické
zabarvení, jež neušlo paní de Fervaques. Protože byla obklopena jen lidmi
vynikajícími mravností, kteří se však za celý večer nezmohli často ani na
jedinou pozoruhodnou myšlenku, byla tato dáma velmi vnímavá ke všemu, co se jí
zdálo nové; ale současně pokládala za svou povinnost být tím uražena. Říkala
tomuto poklesku <span class="e-bookdejapoznamkychar">podlehnutí vlivu bezbožného
století…</span></p>

<p class="e-bookprozatext">Takové salóny je dobře navštěvovat jenom tehdy, když
se člověk o něco uchází. Čtenář jistě sdílí celou nudu toho prázdného života,
jímž Julián žil. To je suchopár naší pouti.</p>

<p class="e-bookprozatext">Po celý čas, kdy se v Juliánově životě odehrávala
epizoda s paní de Fervaques, ubránila se slečna de la Mole jen stěží tomu, aby
na Juliána nemyslela. Její duše byla obětí prudkých bojů; někdy si namlouvala,
že o toho zádumčivého mladíka nestojí; ale proti své vůli naslouchala jeho
hovoru se zájmem. Hlavně ji udivovalo jeho dokonalé pokrytectví. Každé slovo,
jež řekl maršálové, bylo lží nebo aspoň ohavným zakrýváním jeho názorů, jež
Matylda skoro všechny tak dobře znala. To machiavelství ji překvapovalo. „Jaká
hloubka!“ říkala si. „Jaký rozdíl mezi ním a takovými afektovanými hlupáky
anebo sprostými darebáky, jako je pan Tanbeau, ačkoliv mluví stejně!“</p>

<p class="e-bookprozatext">Julián však prožíval hrozné dny. Chodit denně do salónu
maršálové bylo pro něho krušnou povinností. Úsilí, jež jeho úloha vyžadovala,
vyčerpávalo mu duši. Často, když se v noci ubíral obrovským nádvořím paláce
paní de Fervaques, zachraňoval se jen svou povahou a rozumem před úplným
zoufalstvím.</p>

<p class="e-bookprozatext">„Přemohl jsem zoufalství v semináři,“ říkal si; „a
jakou strašnou perspektivu jsem měl tehdy před sebou! Buď jsem si budoval,
anebo jsem podrýval celé své životní štěstí, ale v obou případech jsem musel
počítat s tím, že celý život budu žít v těsném styku se vším, co je na světě
nejpodlejšího a nejodpornějšího. Následujícího jara, jenom o jedenáct měsíců
později, byl jsem snad nejšťastnějším člověkem na světě.“</p>

<p class="e-bookprozatext">Ale velmi často byly všechny krásné úvahy bezmocné
proti strašné skutečnosti. Vídal Matyldu denně při obědě a při večeři. Podle
četných dopisů, jež mu pan de la Mole diktoval, věděl, že brzy dojde k sňatku s
panem de Croisenois. Ten příjemný mladý muž docházel do domu pana de la Mole už
dvakrát denně. Ani jedna z jeho návštěv neušla žárlivým očím opuštěného milence.</p>

<p class="e-bookprozatext">Když se domníval, že se slečna de la Mole chovala ke
svému snoubenci laskavě, neubránil se Julián, aby při návratu do pokoje
nepohlédl s láskou na své pistole.</p>

<p class="e-bookprozatext">„Ach! Oč moudřejší by bylo ode mne,“ řekl si, „kdybych
odstranil ze svého prádla monogramy a v některém osamělém lese dvacet mil od
Paříže udělal konec tomu prokletému životu! Nikdo by mě v cizím kraji nepoznal,
má smrt by zůstala čtrnáct dní utajena a kdo by si na mne po čtrnácti dnech
vzpomněl?“</p>

<p class="e-bookprozatext">Tato úvaha byla velmi rozumná. Ale příštího dne
postačil pohled na Matyldinu ruku, kterou zahlédl mezi koncem rukávu a rukavičkou,
aby probudil v našem mladém filosofovi kruté vzpomínky, které ho přece jen
poutaly k životu. „Tak tedy,“ řekl si pak, „provedu tu ruskou politiku až do
konce. Jak to skončí?</p>

<p class="e-bookprozatext">Pokud jde o maršálovou, vím jistě, že až opíši těch
třiapadesát dopisů, že jí další dopis už nenapíši.</p>

<p class="e-bookprozatext">Pokud jde o Matyldu, buď ta šest týdnů trvající trapná
komedie nezmění nic na jejím hněvu, anebo mi vymůže přechodné usmíření. Pane
Bože, umřel bych štěstím!“ A nemohl to ani domyslit do konce.</p>

<p class="e-bookprozatext">Když byl po dlouhém snění opět schopen klidně
uvažovat, řekl si: „Budu snad jeden den šťasten, ale pak bude opět stejně
krutá, neboť nemohu, bohužel, dosáhnout toho, abych se jí stále líbil. Pak již
nebudu moci nic proti tomu dělat, budu zničen, navždy ztracen…</p>

<p class="e-bookprozatext">Jakou záruku mi může dát při své povaze? Bohužel vina
je v mých nedostatcích. Nebudu mít pro ni dosti vybrané chování, můj hovor jí
bude připadat těžkopádný a jednotvárný. Pane Bože, proč nejsem jiný?“</p>

</div>
</body>
</html>