<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Červený a černý</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="e-booknadpis" id="calibre_pb_54">18.<br class="calibre14"/>
Kruté chvíle</h2>

<p class="e-bookdopiskurzivaodstredu">A ona se mi přiznává! Líčí všechno do
nejmenších podrobností! Její krásné oči, jež upírá na mne, vyjadřují lásku,
kterou cítila k jinému.</p>

<p class="e-bookdopisdopravamensi">— SCHILLER</p>

<p class="e-bookprozatextbezpredsazeniprvradku"><span class="calibre17">Slečna
de la Mole myslila stále s nadšením na štěstí, že by byla bývala málem
zavražděna. Dokonce si říkala: „Je hoden toho, aby byl mým pánem, protože by mě
byl málem zabil. Kolik těch krásných mladých mužů naší společnosti by bylo
nutno dát dohromady, abychom dostali takový projev vášně?</span></p>

<p class="e-bookprozatext">Musím uznat, že byl velmi hezký, když vystoupil na
židli, aby meč pověsil do téže malebné polohy, kterou mu dal dekoratér! Nebyla
jsem tedy tak hloupá, že jsem se do něho zamilovala.“</p>

<p class="e-bookprozatext">Kdyby se byl v té chvíli vyskytl nějaký slušný způsob,
jak s ním znovu navázat styky, byla by se ho s radostí chopila. Julián se zamkl
v pokoji na dva západy a byl úplně zoufalý.</p>

<p class="e-bookprozatext"><span class="calibre17">Ve své ztřeštěnosti
pomýšlel na to, že se jí vrhne k nohám. Kdyby se byl, místo aby se skrýval na
odlehlém místě, toulal po zahradě anebo po domě, aby byl pro případnou příležitost
nablízku, bylo by se možná jeho hrozné neštěstí změnilo v jediném okamžiku v nejvyšší
štěstí.</span></p>

<p class="e-bookprozatext">Ale kdyby byl měl zkušenosti, jejichž nedostatek mu
vytýkáme, nebyl by se s tak obdivuhodným gestem chopil meče a nebyl by se tedy
slečně de la Mole v té chvíli tak líbil. Tento Matyldin rozmar, pro Juliána tak
příznivý, potrval celý den; vyvolávala si kouzelnou představu krátkých
okamžiků, kdy ho milovala; toužila po nich.</p>

<p class="e-bookprozatext">„Ten ubohý mladík si skutečně může myslet, že má láska
k němu trvala pouze od jedné hodiny v noci, kdy jsem ho viděla vystupovat po
žebříku se všemi těmi pistolemi v boční kapse kabátu, až do osmi hodin ráno.
Již čtvrt hodiny nato, na mši u sv. Valerie, začala jsem se obávat, že by se
mohl pokládat za mého pána a že by se snad mohl zastrašováním pokusit nutit mne
k poslušnosti.“</p>

<p class="e-bookprozatext">Po večeři se mu slečna de la Mole nevyhnula, mluvila s
ním a pod nějakou záminkou ho vyzvala, aby ji doprovodil do zahrady. Poslechl.
Byla to pro něho nová zkouška. Matylda netušíc podléhala lásce, kterou k němu
znovu pocítila. Bylo pro ni velkým potěšením procházet se po jeho boku;
prohlížela si zvědavě ruce, které ráno uchopily meč, aby ji zabily.</p>

<p class="e-bookprozatext">Po takovém činu a po všem, co se událo, nemohlo být už
ani řeči o tom, aby spolu mluvili stejně jako dříve.</p>

<p class="e-bookprozatext">Ponenáhlu s ním počala Matylda hovořit důvěrně o tom,
co se děje v jejím srdci. Takové hovory jí poskytovaly zvláštní štěstí; vyznala
se mu i z přechodného obdivu pro pana de Croisenois a pro pana de Caylus.</p>

<p class="e-bookprozatext">„Tedy pro pana de Caylus také?“ zvolal Julián a z jeho
slov vyznívala hořká žárlivost opuštěného milence. Matylda to správně pochopila
a nebyla tím nijak uražena.</p>

<p class="e-bookprozatext">Mučila dále Juliána tím, že mu podrobně líčila své
minulé city co nejbarvitěji a s výrazem nejupřímnější pravdy. Cítil, že líčí
to, co právě prožívá. S bolestí viděl, že Matylda při svém vyprávění činí
objevy ve vlastním srdci.</p>

<p class="e-bookprozatext">Muka žárlivosti nemohou být větší.</p>

<p class="e-bookprozatext">Podezření, že miluje soka, je velmi bolestné, ale
muset poslouchat, jak zbožňovaná žena do nejmenších podrobností líčí lásku,
kterou v ní sok vzbuzuje, je jistě největší neštěstí.</p>

<p class="e-bookprozatext">Jak krutě byl Julián nyní potrestán za to, že se ve
své pýše stavěl nad Cayluse, nad Croisenoise! S jakým vnitřním procítěným bolem
si přeháněl jejich nejmenší přednosti! S jak horoucí upřímností pohrdal sám
sebou!</p>

<p class="e-bookprozatext">Matylda se mu zdála nevýslovně krásná, jeho obdiv by
nebylo lze slovy vyjádřit. Procházeje se po jejím boku, díval se pokradmu na
její ruce, paže, na její královskou postavu. Láskou a bolestí přemožen by jí
byl málem padl k nohám a zvolal: „Slitování!“</p>

<p class="e-bookprozatext">„A tato nádherná, nade vše povznesená žena, která mě
kdysi milovala, bude jistě brzy milovat pana de Caylus!“</p>

<p class="e-bookprozatext">Julián nemohl pochybovat o upřímnosti slov slečny de
la Mole; všechno, co říkala, znělo tak pravdivě. Aby jeho neštěstí bylo dovršeno,
začala Matylda při líčení citů, které kdysi chovala k panu de Caylus, mluvit
chvílemi tak, jako by ho ještě milovala. Ano, z jejích slov vyznívala láska, to
Julián jasně poznával.</p>

<p class="e-bookprozatext">Kdyby jeho hruď byla zalita roztaveným olovem, byly by
jeho bolesti bývaly menší. Jak mohl, ubožák, ve svém nevýslovném bolu tušit, že
slečna de la Mole, vzpomínajíc na někdejší chvilkové záchvaty lásky k panu de
Caylus anebo panu de Luz, cítila se tak šťastnou jen proto, že o tom mluvila
právě s ním?</p>

<p class="e-bookprozatext">Nic by nebylo mohlo dostatečně vyjádřit Juliánovu
úzkost. Naslouchal podrobnému líčení lásky, kterou cítila k jiným, v témž lipovém
stromořadí, kde před několika málo dny čekal, až odbije jedna hodina, aby vnikl
do jejího pokoje. Žádná lidská bytost není s to snést větší neštěstí.</p>

<p class="e-bookprozatext">Tato mučivá důvěrnost trvala celý týden. Zdálo se, že
Matylda někdy přímo vyhledává příležitost s ním mluvit a někdy se jí jen
nevyhýbá; a jejich rozmluvy, k nimž se oba, jak se zdálo, vraceli s jakousi
krutou rozkoší, záležely v tom, že mu Matylda vypravovala o citech, jež chovala
kdysi k jiným. Vyprávěla mu o dopisech, které psávala, vzpomínala na jejich
znění a odříkávala mu celé věty. Poslední dny se zdálo, že pozoruje Juliána s jakousi
zlomyslnou radostí. Jeho utrpení jí zřejmě působilo živé potěšení.</p>

<p class="e-bookprozatext">Je vidět, že Julián neměl životní zkušenost; vždyť
nečetl ani romány. Kdyby býval jen trochu méně nezkušený, byl by dívce, kterou
tak zbožňoval a která se mu vyznávala z tak podivných věcí, klidně řekl:
„Přiznejte se, že milujete přece jen mne, ačkoliv se všem těm pánům
nevyrovnám…“</p>

<p class="e-bookprozatext">Snad by byla šťastna, že ji prohlédl; úspěch by
závisel na tom, jakým způsobem by tu myšlenku vyjádřil a jakou chvíli by k tomu
zvolil. V každém případě by se byl šťastně a výhodně dostal ze situace, která
se pro Matyldu stávala jednotvárnou.</p>

<p class="e-bookprozatext">„A mne již nemilujete, a já vás přece tak zbožňuji!“
řekl jí jednoho dne Julián, zaslepený láskou a bolestí. To byla asi ta největší
hloupost, jakou mohl provést.</p>

<p class="e-bookprozatext">Jeho slova zničila naráz všechno štěstí, které slečna
de la Mole nacházela ve vyprávění o svých citech. Začínala se divit, že po tom,
co se stalo, není jejím vypravováním uražen. Než vykřikl ta neopatrná slova,
napadlo jí dokonce, že ji snad už nemiluje. „Pýcha udusila bezpochyby jeho
lásku,“ říkala si. „Není z těch lidí, kteří by snesli, aby se před nimi dávala
přednost lidem, jako je Caylus, Luz, Croisenois, o nichž sám uznává, že daleko
nad něho vynikají. Ne, neuvidím ho už nikdy u svých nohou!“</p>

<p class="e-bookprozatext">V předešlých dnech jí Julián ve své bolesti často s naivní
upřímností vychvaloval skvělé vlastnosti těch pánů, dokonce je i přeháněl. Tato
maličkost neušla slečně de la Mole, divila se tomu, ale nemohla uhodnout
příčinu. Když Julián vychvaloval soka, o němž se domníval, že je milován,
sympatizovala jeho vášnivá duše s jeho štěstím.</p>

<p class="e-bookprozatext">Jeho upřímná, ale hloupá slova změnila okamžitě celou
situaci: poněvadž Matylda byla nyní jista, že ji miluje, začala jím dokonale
pohrdat.</p>

<p class="e-bookprozatext">Ve chvíli, kdy pronesl ta neobratná slova, se s ním
procházela; pak hned od něho odešla a její poslední pohled vyjadřoval nejhroznější
pohrdání. Po návratu do salónu na něho po celý večer již nepohlédla. Druhého
dne toto pohrdání zaplnilo celé její srdce; již nemyslila na to, že po celý
týden jí působilo takové potěšení stýkat se s Juliánem jako s nejdůvěrnějším
přítelem; pohled na něho jí byl nepříjemný. Cítila skoro odpor a bylo by těžko
vyjádřit, jak nevýslovně jím pohrdala, kdykoliv jej spatřila.</p>

<p class="e-bookprozatext">Julián nechápal nic z toho, co se poslední týden dělo
v Matyldině srdci, ale pozoroval, že jím pohrdá. Byl tak rozumný, že se před ní
objevoval co možno zřídka a že nikdy na ni nepohlédl.</p>

<p class="e-bookprozatext">Ale jen se strašnou bolestí se takto připravoval o její
přítomnost. Zdálo se mu, že jeho utrpení tím ještě vzrůstá. „Nikdo nemůže být
statečnější,“ říkal si. Trávil svůj život za okénkem palácového podkroví za
pečlivě uzavřenými okenicemi; odtud aspoň mohl vidět Matyldu, když byla v zahradě.</p>

<p class="e-bookprozatext">Jak mu bylo, když ji vídal po večeři procházet se s panem
de Caylus, s panem de Luz anebo s některým z těch pánů, do nichž, jak se mu
přiznala, byla kdysi zamilována?</p>

<p class="e-bookprozatext">Julián dosud neměl tušení o tak hlubokém utrpení; byl
by málem hlasitě křičel; ta pevná duše byla konečně otřesena až do základu.</p>

<p class="e-bookprozatext">Myslet na něco, co nesouviselo se slečnou de la Mole,
mu bylo protivné; nebyl s to napsat nejprostší dopisy.</p>

<p class="e-bookprozatext">„Nejste při smyslech,“ řekl mu markýz.</p>

<p class="e-bookprozatext">Julián se bál, aby ho neprohlédl, a proto říkal, že se
cítí nemocen; markýz mu uvěřil. Naštěstí pro něj učinil markýz při večeři žertovnou
poznámku o jeho brzkém odjezdu. Matylda pochopila, že může odjet na velmi
dlouho. Už několik dní se jí Julián vyhýbal a skvělí mladí muži, kteří byli
obdařeni vším, co neměla ta bledá, zasmušilá bytost, kterou kdysi milovala, nebyli
již s to, aby ji vyvedli ze zadumání.</p>

<p class="e-bookprozatext">„Obyčejná dívka,“ myslila si, „by si vybrala jednoho z
těch mladíků, kteří k sobě ve společnosti poutají všechny zraky; ale jedním z rysů
geniálnosti je, nevláčet své myšlenky brázdou vyjetou obyčejnými lidmi.</p>

<p class="e-bookprozatext">Kdybych byla družkou muže, jako je Julián, jemuž chybí
jmění, které mám zase já, budila bych stále pozornost, nešla bych životem
nepovšimnuta. Místo abych se neustále bála revoluce jako mé sestřenice, které
se ze strachu před luzou neodvažují vyhubovat ani poštovskému, když je špatně
veze, byla bych jista, že budu hrát ve světě úlohu, a to velkou úlohu, neboť
muž, kterého jsem si zvolila, má pevnou povahu a bezmeznou ctižádost. Co mu
chybí? Přátelé, peníze? Dám mu je.“ Ale v myšlenkách zacházela s Juliánem
trochu jako s podřadným člověkem, od něhož se může dát milovat, kdy se jí to
hodí.</p>

</div>
</body>
</html>